1:37:001:1	Jóseph áádóó bínaaíké
1:37:001:0	Jéíkab éí hazhé'é kéyah Kéínan yiyi' tádííná yę́ęgi kééhojit'į́. 
1:37:002:0	Díí Jéíkab ba'áłchíní náás da'ahílchíihii baa hane'.Jóseph tsosts'idts'áadah binááhaigo bínaaíké yił nida'niłkaad, áko hazhé'é be'asdzą́ą́ yíł'íní Bílhah índa Zílpah biyáázhké bił tázhdíkááh, áko bąąhági ádajit'į́įgo Jóseph éí bizhé'é yee yił hoolne'. 
1:37:003:0	Áko Ízrel ła' ha'áłchínígíí biláahgo Jóseph ayóó'ájó'ní, háálá hadzistihgo há yizhchį́, áko éé' ał'ąą ádaat'eełgo łikizhgo bá ájiilaa. 
1:37:004:0	Áko hánaaíké éí hazhé'é hánaaíké t'áá ałtso biláahgo áhó'níigo bił béédahoozingo dahodzoosłáá', áádóó yá'át'éehgo doo hach'į' hadaodziih át'ée da. 
1:37:005:0	Áko Jóseph nidziizyeelgo baa nidziizyeelígíí bee hánaaíké bił hojoolne'; nít'éé' t'óó yówehda hak'ee dadeez'nih. 
1:37:006:0	Áko ábizhdííniid, T'áá shǫǫdí, da'íísółts'ą́ą́', baa neiséyeelígíí bee nihił hodeesh'nih: 
1:37:007:0	éíyee' dá'ák'ehdi tł'oh naadą́ą́' bida'iitł'o'go, áko shí be'sétł'ónígíí nídii'na'go yiizį', áko nít'éé', nihí bida'sootł'ónígíí t'áá ałtso shíhígíí yich'į' ahąh ádzaago yaa ádaadzaa. 
1:37:008:0	Áko hánaaíké ádahodííniid, Da' t'áásh aaníí nihinant'áa doo? Da' t'áásh íiyisí nihee ádíhwíínílníih doo? Áko nidziizyeelígíí índa bee bił hojoolne'ígíí biniinaa t'óó yówehda hak'ee náádadeez'nih. 
1:37:009:0	Áádóó łah nináádziizyeelgo baa nináádziisyeelígíí bee hánaaíké bił nááhojoolne'go ájíní, Shoo, ninéisíyeelgo baa neiseełígíí éí jį́honaa'éí áádóó tł'ééhonaa'éí índa sǫ' ła'ts'áadahgo shich'į' yaa áńdaat'įįh nisin. 
1:37:010:0	Nidi hazhé'é índa hánaaíké bił hojoolne'go hazhé'é hach'ahóóshkeedgo áháłní, Ha'át'íishą' bił shį́į́ bee nayííníyeel? Da' t'áásh aaníí shí áádóó nimá índa nínaaíké naa nídeiikahgo nich'į' yaa áńdeit'įįh doo? 
1:37:002:1	Jóseph éí Ííjip kéyahgóó nabi'diiznii'
1:37:011:0	Áko díí biniinaa hánaaíké dahoołch'į́į́d, nidi hazhé'é t'éiyá t'óó yaa nitsékees. 
1:37:012:0	Áko hánaaíké hazhé'é bilį́į́' Shííkem bikin haal'á nahós'a'góó adeineeskaad. 
1:37:013:0	Áko Ízrel éí Jóseph áyidííniid, Nínaaíké Shííkemdi nida'niłkaad. Tį', ákǫ́ǫ́ nidish'á. Áko ábizhdííniid, Kǫ́ǫ́ naashá. 
1:37:014:0	Áko ábijiní, Ákǫ́ǫ́ dínáahgo nínaaíké áádóó dibé baa nidíníítaał; nínaaíké índa dibéda daats'í yá'ádaat'ééh. Áko áádę́ę́' hane' shaa nídíí'ááł. Ákohgo Hííbran honíteeldóó dahozhdiił'a'go Shííkem nahós'a'di jiníyá. 
1:37:015:0	Áko halgaigi ch'ééh nazh'ntáago diné léi' hak'íníyáago áháłní, Ha'át'íishą' hanítá? 
1:37:016:0	Áko ájíní, Shínaaíké hanishtá; t'áá shǫǫdí shił hólne', háadi nida'niłkaad? 
1:37:017:0	Áko éí diné ání, Kodóó lá dah dadiináa ni'; Dóthan nahós'a'góó dii'nééł, daaníigo diséts'ą́ą́'. Áádóó Jóseph hánaaíké bikéé' dah náázdiidzáago Dóthandi bíznísá. 
1:37:018:0	T'ah nízaadę́ę́' joogáałgo dahoołtsą́, áko t'ah doo baa jíghááhgóó, Dahodiyiilyééł, daaníigo hondahaz'ą́. 
1:37:019:0	Ahidadeeshchidgo ádaaní, Shoo, aadę́ę́' ashkii nayiiyeełí yigááł. 
1:37:020:0	Tį'éi, dahodiyiilyéełgo haa'ída a'áán góyaa adahodiyiilghą́ą́ł, áko, Naaldlooshii da'aldeełii ła' boolghal lá, dadidii'niił, áko nidziizyeelígíí ha'át'íí nídoodlee łgo nihił béédahodoozįįł. 
1:37:021:0	Nidi Rúben yidiizts'ą́ą'go hach'ą́ą́h haadzíi'go ání, Doo dadiyiilyéeł da! 
1:37:022:0	Áko Rúben ánááhodoo'niid, Doo bidił doogoh da; kwe'é halgaigi t'óó a'áán góyaa adahołhan, áko doo atídadoohłíił da; dabílák'ee hadeeshtéełgo yisdádeeshtééł, áádóó bizhé'é bił baa nídeesht'ash dziniizį́į́'. 
1:37:023:0	Áko ákódzaago Jóseph hánaaíké baazhníyáago Jóseph ha'éétsoh naashch'ąą'ígíí t'áá na'níle'dii haa deidiyiiłhan. 
1:37:024:0	Áko ałts'ą́ą́' dahasiłgo a'áán góyaa adahasgo'; a'áán góyaa éí doo siláhí da; tó nidi ádin. 
1:37:025:0	Áko dineezbingo ada'niiyą́ą́'; nít'éé' hadaazghalgo dadéé'į́į́'; nít'éé' Gíliyad kéyahdóó Íshmeiyel dine'é Ííjip kéyahgóó yinéełgo łikání dahalchinii spáis wolyéii áádóó azee' índa tłah ílíinii mir wolyéii ghą́ą́'ask'idii yee dayíyeeh. 
1:37:026:0	Áko Judah éí bik'isóó áyidííniid, Nihitsilí daseelyį́įgo índa bidił nídadeel'į́įgoshą' ha'át'íí bits'ą́ą́dóó nídadidiilyééł? 
1:37:027:0	Tį', Íshmeiyel dine'é bich'į' nidahodiyiilnih, áko doo haada dahodiilníił da, háálá nihitsilí jílį́, índa nihits'íís jílį́. Áko bik'isóó bił t'áá da'ííko. 
1:37:028:0	Áko Mídiyan dine'é naalyéhé nayiiłniihii hwíighahgóó deeznáago a'áándę́ę́' Jóseph hadadzizlo', áko Jóseph éí Íshmeiyel dine'é bich'į' naho'diiznii'; naadiin béésh łigaii hą́ą́h azlį́į́'; áko Jóseph éí Ííjip kéyahdi hoł aníná.  
1:37:029:0	Áko Rúben a'áandi nídzídzá, nít'éé' Jóseph doo a'áán góyaa hólǫ́ǫ da, áko bąąh háni'go ádąąh ni'jooldláád. 
1:37:030:0	Hak'isóó baa náádzídzáago ábizhdííniid, Ashkii doo áadi da. Áko shíshą' háájí deeshááł? 
1:37:031:0	Áko tł'ízí dayiisxį́įgo bidił Jóseph bi'éétsoh yéédeistsooz, 
1:37:032:0	áko éétsoh naashch'ąą'ígíí bizhé'é yaa deistsoozgo ádaaní, Díidí nídadiiltsooz; díí niye' bi'éétsoh daats'í át'é, dooda daats'í? 
1:37:033:0	Áko yééhoosįįdgo ádííniid, Jó, shiye' bi'éétsoh át'é; naaldlooshii da'aldeełii boolghal sha'shin; t'áá aaníí Jóseph yę́ę nibi'diisdláád lá. 
1:37:034:0	Áko Jéíkab ádąąh na'ooldláadgo tł'oh yishbizh hatł'aajį' bik'ídzísti', áko haye' bąą háni'go lą'í yiską́. 
1:37:035:0	Áádóó haye'ké t'áá ałtso índa hatsi'ké t'áá ałtso hada'ahoyiiłniih doo biniyé haa dahaaskai, áko hadabi'joołniihígíí doo yinízingóó ádííniid, Shiye' bąą shíni', áko bikéé' łeeyi' góyaa deeshłeeł, níigo hazhé'é haa yicha. 
1:37:036:0	Áko Mídiyan dine'é éí Ííjip kéyahdi Féro bisiláo binanit'a'í Pátifer bich'į' Jóseph naho'diiznii'.
