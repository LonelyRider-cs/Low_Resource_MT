24:48:001:1	Mó'ab dine'é bich'į' náasdi áhodoonííł baa hane'
24:48:001:0	Ízrel dine'é biDiyin God t'áá ałtsoní bee Bóhólníihii éí Mó'ab dine'é yik'ijį' haadzíi'go kóní, Nííbo kin haal'áii doo hojooba' ájíníi da! Ni'doolchxǫ' Kíriyathéíyim t'óó baa yáhásinígi ábi'diilyaago bidis'nááh; Mísgab kin haal'á éí t'óó baa yáhásinígi ábi'diilyaago dahodeeshzhago áhoolyaa. 
24:48:002:0	Mó'ab dine'é doo baa nááhá'niih da doo, Héshban kin haal'áagi doo yá'áshóonii yee yindahazgiz; sołtį', dine'é doo náádajídlį́į́góó ádahodiilnííł. Nihí ałdó', diné tsihaohkaii nohłíinii, ánihidi'dooldįįł; diltłish nanihidínóołchééł. 
24:48:003:0	Ayóó át'éego atídoolníiłgo hodoolchǫǫłgo Horanéíyimdę́ę́' chaał hahóó'áago hodiits'a'. 
24:48:004:0	Mó'ab dine'é atílyaa; ha'áłchíní yázhí daacha áádóó nitséédaaltłi'go diists'ą́ą́'. 
24:48:005:0	Lóhith kin haal'áágóó niinah yikahgo doo ádahodiilzééhgóó daachago deíkáah doo; Horanéíyim hoolyéé góyaa abi'disdįįdii t'áá íiyisí yaa daachaaígíí éí ana'í deidiizts'ą́ą́'. 
24:48:006:0	Dah dadinóohchééh; yisdá'ádóh'níiłgo honoojíidi k'ai' łichíí' íí'áhígíí nidahonohłin le'. 
24:48:007:0	Baa nidasoohkaígíí índa nihiyódí baa dadzíínóhłíhígíí bąą nihí ałdó' nihidi'doolnééł; Kíímash diyin bidi'níinii éí bich'į' nááda'iiłniihii áádóó binanit'a'í danilíinii t'áá bił doolnééł. 
24:48:008:0	Ni'iiłchxǫǫhii éí kin hadaas'áii t'áá át'é yaatįįh doogáałgo kin hadaas'áii doo ła' yisdádoo'nił da; Bóhólníihii t'áá haadzíí' yę́ęgi át'éego honíts'aa' yę́ęgóó hodoołchǫǫł áádóó honíteel yę́ęgóó dahodeeshzhago ádahodoolííł. 
24:48:009:0	Mó'ab bit'a' áhóhłééh, áko yóó'adoot'a, háálá kin hadaas'áii naa'adahaaskaadgo ákwii t'áadoo kééhat'íní da doo. 
24:48:010:0	Hona'adlo'go Bóhólníihii binaanish baa nijigháii éí hóyée'go há ha'oodzíí'; hadiltłish bee hwe'ana'í bidił t'áadoo jideesasgóó t'áadoo nidi dziisxíinii éí Bóhólníihii hóyée'go há haadzíí'. 
24:48:011:0	Mó'ab éí t'áá tsíłkéí nilį́į́dą́ą́' t'óó ałk'i dahisłáago hoolzhiizh; t'áá hasht'edíít'e' nít'éé' t'áadoo nahaasghan da, índa t'áadoo yisnááhgóó naayáa da; éí bąą t'ahdii t'áá ákóhálniih, t'ahdii t'áá ákóhálchin. 
24:48:012:0	Bóhólníihii kóní, Éí bąą tóshjeeh nídeidiyeinilígíí bich'į' deesh'aałígíí bich'į' yoołkááł, jó'akon; éí naa'adahodoołmasgo hatóshjeeh ałtso yadeidiyooniłgo nideidoołtsił. 
24:48:013:0	Ízrel dine'é éí Béthel kin haal'á yaa dzólíii yaa yániizį́'ígi át'éego Mó'ab dine'é éí Kíímash diyin bidi'níinii yaa yádínóozįįł. 
24:48:014:0	Haash yit'éego, Diné dahayóii anaa' yiniyé hasht'edadiidzaii daniidlį́, dadohní? 
24:48:015:0	Mó'ab kéyahgi hóóchxǫ'go bikin hadaas'áádóó nahjį' hahaaskai; hatsíłkéí bitah haasdláa'ii nidadootsił góyaa adahaaskai, ní t'áá ałtsoní bee Bóhólníihii Aláahgo Naat'áanii nilíinii. 
24:48:016:0	Mó'ab dine'é ałtso atídoolníłígíí k'adę́ę baa hoolzhíísh; hach'į' nahodiyo'nałígíí tsį́įłgo bich'į' hoolzhish. 
24:48:017:0	Binaagóó kéédahoht'ínígíí baa yínííł danohłį́. T'áá ánółtso hwéédahonohsinígíí, Dooládó' gish bidziil yę́ę índa tsihał ayóó ánoolnin yę́ę k'é'éltǫ' da! dadohní. 
24:48:018:0	Ach'é'é nílíinii Dáíbangi kééhót'íinii, naa ha'niih yę́ędóó hadanináahgo dibáá' nílį́įgo sínídá; Mó'ab kéyahgi hóółchǫ'ígíí níyáago nik'iilwodgo bee dandziil yę́ęgóó atídayiilaa. 
24:48:019:0	Aró'er kin shijaa'di kééhót'íinii, atiin bąąhdóó sínízį́įgo ha'ísíidgo diné noochéełii índa asdzání yisdágháahii, Haa hóót'įįd, diníigo nidabídíłkid. 
24:48:020:0	Mó'ab dahóółchxǫ'go t'óó baa yáhásinígi ábi'diilyaa; dílwoshgo nicha. Mó'ab hóóchxǫ', diníigo tooh Árnandi baa hólne'. 
24:48:021:0	Bee até'él'íinii éí halgaidi Hólan kin haal'áadi, Jahéízah índa Méfeiyath kin shijaa'ídi, 
24:48:022:0	Dáíban kin haal'áadi, Nííbodi índa Beth-díblathéíyim kin shijaa'ídi, 
24:48:023:0	áádóó díí kin hadaas'áii: Kíriyathéíyimdi, Beth-géímaldi, Beth-míyondi, 
24:48:024:0	Kííriyathdi, Bázradi índa Mó'ab kéyahdi nízaadi kin hadaas'áii áádóó t'áá áyídígóó kin hadaas'áii éí t'áá ałtso bik'i dahwiizle'. 
24:48:025:0	Bóhólníihii ání, Mó'ab dine'é yee bidziilii k'élne' índa bigaan k'é'éltǫ'. 
24:48:026:0	Bóhólníihii bik'ijį' jílį́įgo ayóó át'éii ízh'diilyaaígíí bąą Mó'ab bi'iiyíłdlą́ągo bił honiiłdóóh; Mó'ab ałdó' bikwiígíí yii' tádí'néeh doo áádóó diné hándahałt'i' doo. 
24:48:027:0	Ízrel dine'é ts'ídá t'óó bá nahółt'i' nít'éé'. Ízrel dine'éésh da'ni'įįhii bitahgi bi'diiltsą́? T'óó bá nahółt'i'go hodeeshzhiizh yę́ędą́ą́' áádóó wóshdę́ę́' dah na'ílzhiishgo hoolzhiizh. 
24:48:028:0	Mó'ab kéyahgi kéédahoht'íinii kin hadaas'áádóó hah wohkáahgo tséníí'góó kéédahoht'į́ áádóó hasbídí a'áándáa'gi bit'oh áyiił'įįhígi át'éego ída'dołnééh. 
24:48:029:0	Mó'ab be'ashohódli', t'áá íiyisí ádaa ha'niihgo, bee ádaa hodzódli'go, ádoot'į́įgo índa, Shí lą́ą, nízingo deii'nii' ni. 
24:48:030:0	Bóhólníihii kóní, Hashké nídzingo bił náhochxihígíí shił bééhózin, nidi biyooch'íidgo yee ádaa dzódlíii yee doo ła' yidoolíił da. 
24:48:031:0	Éí bąą Mó'ab dine'é baa yínííł nishłį́įgo t'áá aaníí Mó'ab dine'é t'áá ałtso yéego baa yishcha doo; Ker-hííres kin haal'áádóó diné baa yínííł nishłį́įgo dish'níi doo. 
24:48:032:0	Síbmah kin shijaa'dóó ch'il na'atł'o'ii nílíinii, Jéízer kin haal'á bilááh át'éego naa atínídinishdleeh doo; nits'áoz'a' tónteel wónaanígóó adahineesą́ągo Jéízer bitónteel bibąąhjį' nidi nidahineesą́; shį́įgo nineest'ą'ígíí índa ch'il na'atł'o'ii bitoo' bąąh hahas'nii'ígíí éí ni'iiłchxǫǫhii yaatįįh híná. 
24:48:033:0	Mó'ab kéyahgi dáda'ak'ehgóó t'óó ahayóí nida'nt'ą' yę́ędóó bee ił hózhóonii índa baa hózhóonii dah diilyá; ch'il na'atł'o'ii habí'iil'ésígi wáin ádingo áshłaa, áko doo habí'iil'ées da doo índa doo ił hózhónígíí bee hodiwosh doo. 
24:48:034:0	Héshban kin haal'áádóó Iiliyéíleh kin shijaa'jį' t'áá Jéíhaz kin haal'áajį' Nímrim haz'ánígi tó danílíinii nídááltseígíí biniinaa Zó'er kin haal'áádóó Hóranéíyim haz'áníjį' áádóó Égla-shelíshiya haz'áníjį' ayóó át'éego cha hahóół'áa doo. 
24:48:035:0	Áádóó Bóhólníihii ání, Ninádahałaah doo biniyé wódah nahaz'ą́ągo ádaalyaagóó nááda'jiiłniihii índa tsin bijeeh dilidgo łikání halchinii hadiyin dabidi'níinii bich'į' dazhdiłidii éí Mó'ab kéyahgi ádajídingo ádeeshłííł. 
24:48:036:0	Éí bąą tsin bee ída'dilzoołí dadiits'a' nahalingo Mó'ab dine'é bąą shijéí yicha; tsin bee ída'dilzoołí dadiits'a' nahalingo Ker-hííres dine'é bąą shijéí yicha, háálá jit'íinii nishójiyoost'e'ii ásdįįd. 
24:48:037:0	Jó, atsiits'iin t'áá ałtso dadiwolgo ádadoolnííł, dághá t'áá ałtso dahidoogish, yílá t'áá ałtso dadoogish, áádóó aníí' gónaa tł'oh yishbizh bik'i daasti' doo. 
24:48:038:0	Mó'ab kéyahgi kin dabighą́ą́'góó t'áá át'é índa kintaa da'aztiingóó diné yínííł danilį́įgo daacha doo, háálá łeets'aa' doo jiniizį́į́'góó nidziizti'ígi át'éego Mó'ab nehéti', ní Bóhólníihii. 
24:48:039:0	Dooládó' Mó'ab nehestǫ' da; dooládó' ák'idadiit'aah da; dooládó' yániizį́į'go t'ą́ąjigo názbaal da, áko Mó'ab t'óó bá nahat'i' doo índa hanaagóó kéédahat'íinii hak'ee bił adahayói doo. 
24:48:040:0	Jó, Bóhólníihii kóní, Ła' éí atsá nahalingo naat'a' doo áádóó Mó'ab yik'ijį' nilį́įgo bit'a' yidoołbał, jó'akon. 
24:48:041:0	Kííriyath kin haal'á éí bi'disnááh áádóó bohoníłdzilgo nahaz'ą́ yę́ęgóó daasná índa éí bijį́įdi Mó'ab dine'é dahayóii dabijéí éí asdzání awéé' bídii'na'go bijéí át'éhígi át'éego bił daayée' doo. 
24:48:042:0	Bóhólníihii bik'ijį' dajílį́įgo Mó'ab dine'é ayóó ádajít'éego ídazh'diilyaaígíí biniinaa doo dine'é dajílį́į da dooleeł biniyé áhodi'dooldįįł. 
24:48:043:0	Mó'ab kéyahgi kééhót'íinii, yéé' áádóó a'áán índa łoh nihik'i dahwiidooleeł, ní Bóhólníihii. 
24:48:044:0	Yéé' bits'ą́ąjį' dashdíníichą́ą'ii éí a'áán góyaa azhdoogoh, áádóó a'áándę́ę́' háájoo'na'ii éí łoh bii' dahizhdidoogááł, háálá Mó'ab dine'é atíhodeeshłíłígíí baa hoolzhiizhgo ádeeshłííł, ní Bóhólníihii. 
24:48:045:0	Dah dadíníichą́ą'ii éí Héshban kin haal'á bichaha'oh biyaagi doo bitah dahwiináágóó naazį́, háálá Héshbandóó kǫ' hadíínóód áádóó Sáíhan kin haal'áádóó kǫ' hadíínóodgo Mó'ab booshk'iizh ałtso yąąh yidííłid áádóó dabitsii' ałtso yiyíízeez. 
24:48:046:0	Mó'ab nílíinii, doo hojooba' ájíníi da. Kíímash diyin bidi'níinii yich'į' nidahałáii ałtso ásdįįd, háálá niye'ké índa nitsi'ké dabi'disná. 
24:48:047:0	Nidi akée'di yoołkáałdi Mó'ab yisnááh danilíinii nahjį' kódeeshłíiłgo daabíí' yę́ę bíí' nídadoodleełgo ádeeshłííł, ní Bóhólníihii. Kónízahjį' Mó'ab dine'é baa hwiidínóot'įįł.
