23:62:001:0	Záíyan biniinaa doo díníshhéel da doo , índa Jerúsalem biniinaa doo hanáshyį́įh da doo ; t'áá ákogi át'éii bee i'díídláadgo bee yisdá'iildéehii honooyééł diltłi' nahalin silį́į'jį' ákódeeshnííł .
23:62:002:0	Áádóó ał'ąą dine'é nit'áá ákogi át'éii , índa aláahgo naat'áanii danilíinii bee ayóó ánít'éii deidoołtsééł ; yízhí ániidíii bee nidí'dóojiił ; éí Bóhólníihii yee hadoodzih .
23:62:003:0	Bóhólníihii bílák'eegi naat'á ch'ah bee ats'ádi'nílíidii nílį́į doo , áádóó Diyin God bílák'eegi ch'ah aláahgo nizhóníii nílį́į doo .
23:62:004:0	Yóó'abi'doot'áanii , doo náándi'doo'niił da áádóó nikéyah éí , Doo Naagháhí Da , Doo Náábidi'doo'niił Da , nidi Héfzibah nidi'níi doo índa nikéyah Biyúlah bidi'níi doo , háálá Bóhólníihii naa bił hózhǫ́ áádóó nikéyah bich'ooní hodooleeł .
23:62:005:0	Áko t'áá dinééh nilíinii t'áá ch'ikę́ę́h yił ahayít'aashígi át'éego na'áłchíní naa dahakáah doo , áádóó iiyehii éí asdzání bá iigehii yaa bił nihoozhǫǫhígi át'éego niDiyin God naa bił nihoozhǫǫh doo .
23:62:006:0	Jerúsalem nílíinii , ninaa ditą́ągo ahééda'astł'inígíí bikáá'dóó diné hada'asíidii ninínilgo jį́įgo áádóó tł'ée'go doo dadéesxéel da doo ; Bóhólníihii nídaohkąąhii danohłíinii , t'áadoo dadínółhélí ,
23:62:007:0	áádóó t'áadoo bił hodéezyélí adeínóhsin ; nahasdzáán bikáá'góó Jerúsalem bohoníłdzilgo áádóó baa ha'niih áyiilaajį' ákódaoht'į́ .
23:62:008:0	Bóhólníihii bíla' nish'náájígo yee dah didiilnii'go áádóó bibee adziil yee ádee hadoodzíi'go ání , T'áá aaníí , nitł'oh naadą́ą́' doo ni'ana'í bich'iyą' bá ánáádeeshdlíił da índa dé'éyóní biye'ké niwáin binishínílnishii doo náádeidoodlį́įł da ,
23:62:009:0	nidi áłah áda'iilaaígíí éí da'dooyį́įłgo Bóhólníihii yaa dahaniih doo , áádóó ahanda'iizhjaa'ígíí éí shihodiyin haz'ą́ągi deidlą́ą doo .
23:62:010:0	Yah ada'iiztiin góne' ch'íhóhkááh , ch'íhóhkááh ; diné bá atiin hasht'edahohłééh ; tsé nahjį' hadahohníiłgo hodilkǫǫhgo atiin ádaohłééh , ádaohłééh ; dah na'at'a'í diné bá de ádaahłééh .
23:62:011:0	Jó , Bóhólníihii éí nahasdzáán nidanees'ą́ąjį' yaa hoolne'go ání , Dził Záíyan bich'é'é ádabidohní , Shoo , bee yisdádíínáałii baa hoolzhiizh ; jó , niidooléełii bił hólǫ́ , áádóó binaanish bilą́ąjį' hólǫ́ .
23:62:012:0	Áko kódabiłníi doo , Diyin dine'é éí Bóhólníihii bik'é niná'ídláii , áádóó , Ha'neestą́ą'ii , t'áá éí kin haal'áii doo yóó'adoot'áanii , daniłníi doo .
