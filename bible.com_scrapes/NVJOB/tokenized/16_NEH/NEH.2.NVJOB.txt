16:2:001:0	Ákódzaadóó Níísan yiziłígíí binih naadiin náhááh góne' aláahgo naat'áanii Artazérksiiz wáin bidááhgóó niiką́ áádóó nídiiką́ągo baa níką́ . Yówehdę́ę́' t'éiyá doo binááł yínííł naasháa da nít'éé' .
16:2:002:0	Éí bąą aláahgo naat'áanii áshidííniid , Ha'át'íísh baa yínííł nínílnin ? Doo yee' nitah hats'íid da . Díí yee' yínííł t'éiyá nílį́į́ lá . Áko t'áá íiyisí nísísdzííd ,
16:2:003:0	áádóó aláahgo naat'áanii ábidííniid , Bíni' aláahgo naat'áanii hool'áágóó hiná ; jó , biniyéii baa yínííł nishłį́ , háálá kin haal'á nít'é'ídi dashizhé'é yę́ę bii' yóó'ádaalyaa yę́ędi t'áá ádzaagóó nihidadíl'á áádóó dáń'daditį́hí adahideesk'ą́ą́' .
16:2:004:0	Ákohgo aláahgo naat'áanii áshidííniid , Ákoshą' ha'át'íí yídííkił ? Áko Diyin God yá'ąąshdi hólóonii bich'į' sodeeszin .
16:2:005:0	Áádóó aláahgo naat'áanii ábidííniid , Aláahgo naat'áanii bił hóshǫ́ǫ́ ládą́ą́' áádóó ná naal'a'í nił ałch'oo'néé ládą́ą́' dashizhé'é yę́ę yóó'ádaalyaa yę́ędi éí kin haal'áá nít'éé' yę́ę áńdadeeshdlííł biniyé Júdah kéyahgóó shi'níłnííh .
16:2:006:0	Áko aláahgo naat'áanii áshidííniid , ( asdzą́ą́ naat'ááh ałdó' bíighahgi sidá , ) Haash nízahjį' ákǫ́ǫ́ nanináa doo ? Hahgoshą' nídíídááł ? Áko aláahgo naat'áanii shi'doołnihgi shá bił yá'íít'ééh áádóó , Ákohgo nídeeshdááł , bidííniid .
16:2:007:0	Náá'áłdó' aláahgo naat'áanii ánáábideesh'niid , Aláahgo naat'áanii bił hóshǫ́ǫ́ ládą́ą́' bíni' tooh nílínígíí biláahdi naat'áanii danilíinii naaltsoos shá bich'į' ádadoolnííł , áko dabikéyahgóó ch'íhideesháałgo Júdah kéyahjį' anáásdzáajį' shadadi'doo'ááł .
16:2:008:0	Áádóó Éísaf éí aláahgo naat'áanii bitsin yíl'áhígíí yaa áhályáanii shá bich'į' naaltsoos ádoolnííł , áko tsin ła' sheidooniłígíí bee Diyin God bikin bii' sohodizin bíighahgóó bighan bidáń'daditį́hígíí áádóó kin haal'á ditą́ągo binaa ahéé'ítł'inii índa kin bii' shighan dooígíí bitsé naazláii ádadoolnííł . ShiDiyin God yá'át'éehgo shik'i dah doolnihígíí bik'ehgo aláahgo naat'áanii sha'diní'ą́ .
16:2:009:0	Ákohgo tooh nílíní biláahdi naat'áanii danilíinii baa níyáago aláahgo naat'áanii binaaltsoos ádaalyaa bitaa sénii' . Áko aláahgo naat'áanii éí siláo binanit'a'í danilíinii áádóó siláo łį́į́' yee nidaabaahii yił shi'níłnii' .
16:2:001:1	Niihemáíyah éí diné nída'atł'inii chánah áyiilaa
16:2:010:0	Hóran dine'é Sanbálat áádóó bá naal'a'í Áman dine'é nilíinii Tobáíyah yaa hóónii'go Ízrel dine'é bá yá'át'éeh dooleełii hát'į́ yiniyé diné ła' níyá , ha'níigo yiyíínii'go t'áá íiyisí yínííł yiih níídee' .
16:2:011:0	Áko Jerúsalem kin haal'áagi níyáago ákwii táá' shiiską́ .
16:2:012:0	Áádóó tł'ée'go shí índa diné t'áá díkwíhígo bił nídiishjéé' áádóó shiDiyin God shijéí yiih yiyííláhígíí bik'ehgo Jerúsalemgi baa nideeshaałii t'áadoo ła' hoł hweeshne'í da , áko naaldlooshii doo ła' shiná naagháa da ; łį́į́' shił yíldloozhígíí t'éiyá shiná sizį́ .
16:2:013:0	Áko honíts'aa' dáń'dítį́hí góne' ch'íníyáago na'ashǫ́'ii łibáhítsoh bitó hahadleeh bíighahgóó áádóó ts'iilzéí ch'éhégeeh bá ch'é'étiinjí yisháałgo Jerúsalem ditą́ągo binaa ahéé'ítł'inii ałtso nidahaasdáazgo áádóó dáń'daditį́hí adahideezk'ą́ą'go háísid .
16:2:014:0	Áko tó háálį́įdi dáń'dítį́hígi náánísdzá índa aláahgo naat'áanii bitó siyíníjį' níyá , nidi łį́į́' shił yíldloozhígíí t'áá haa'ída doo bá ch'íhonít'i' da .
16:2:015:0	T'ahdii tł'ée'go tó nílínígíí bibąąhgóó níyáago tsé ahénátł'in nít'é'ígíí háísid ; áadi índa naanísísdzáago honíts'aa' bidáń'dítį́hígíí bíighahdę́ę́' ch'éénísdzáago nánísdzá .
16:2:016:0	Áko naat'áanii danilíinii niséyáágóó áádóó baa niséyáii nidi , doo bił béédahózin da índa Jew dine'éda , nááda'iiłniihiida , aląąjį' naazíiniida , naat'áanii danilíiniida índa nidaalnishii nidi t'ah doo ła' bił hashne' da .
16:2:017:0	Áadi índa ábidííniid , Yínííł nitsaii bii' dahoniidlǫ́ǫgo nihił béédahózin ; Jerúsalem kin haal'á t'áá ádzaaí silį́į́' índa bidáń'daditį́įhii adahideezk'ą́ą́' ; sołtį' , doo t'óó nihá ninááhát'i' da doo biniyé Jerúsalem ditą́ągo binaa ahéé'ítł'in dooígíí háádadiitł'į́į́ł .
16:2:018:0	Náá'ákóne' shiDiyin God shaa jooba'go shik'i dah doolnihígíí , índa aláahgo naat'áanii shaa jooba'go shich'į' haadzíí' , dishníigo ałdó' bee bił hweeshne' . Áko ádadííniid , Ákǫ́ǫ́ nídidii'néełgo hááda'diitł'į́į́ł . Áko naanish yá'át'éehii yiniyé dadeesdzil .
16:2:019:0	Ákohgo Hóran dine'é Sanbálat áádóó bá naal'a'í Áman dine'é nilíinii Tobáíyah áádóó Aréíbiya dine'é nilíinii Gííshem deidiizts'ą́ą'go nihá nidahałt'i'go nihaa daadlohgo áádóó danihi'į́įgo ádaaní , Díísh ha'át'íí baa nídoohkai ? Aláahgo naat'áaniísh bich'į' nídadoołtee' ?
16:2:020:0	Áko índa shí bich'į' haasdzíi'go ábidííniid , NihiDiyin God yá'ąąshdi hólóonii éí lą́ą yá'át'éehgo nihá áánííł áyósin doo ; éí bąą nihí bá nideiil'a'ii nídidii'néełgo hááda'diitł'į́į́ł , nidi Jerúsalem éí łahdóó doo nihí da índa doo nihik'ehdii da , doo nidi nihídéét'i' da .
