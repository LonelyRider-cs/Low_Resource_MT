16:5:001:1	Ínáoltą'í nehelyé ninít'i'
16:5:001:0	Áádóó diné índa bida'asdzą́ą́ éí yił bik'isóó Jew dine'é danilíinii yik'ijį' danilį́įgo yéego saad dahasłį́į́' .
16:5:002:0	Jó , ła' ádadííniid , Nihí , nihiye'ké áádóó nihitsi'ké t'óó adahonii'yóí ; éí bąą tł'oh naadą́ą́' bá ninádahiijáah doo , áko da'iidą́ą'go dahinii'náa doo .
16:5:003:0	Náánáła' éí ádadííniid , Doo nahałtingóó biniinaa nihidáda'ak'eh índa nihich'il na'atł'o'ii deíl'áhígíí áádóó danihikin bik'é tł'oh naadą́ą́' nihaa dahidoojih biniyé ąąh nidahii'nííł .
16:5:004:0	Áádóó náánáła' ałdó' ádadííniid , Nihidáda'ak'eh índa nihich'il na'atł'o'ii deíl'áhígíí bik'é béeso éí aláahgo naat'áanii bich'į' nidahidiilyééł biniyé nihada'iisnil .
16:5:005:0	Áko la' nihik'isóó t'áá hoł t'áá ahideiilkágí ; niha'áłchíní ałdó' bada'áłchíní t'áá yił ahidaalkágí , áko la' nihiye'ké índa nihitsi'ké hanaalte' danilį́ biniyé haa dahii'níiłgo nihitsi'ké ła' t'áá íídą́ą́' hanaalte' danilį́ , áko t'ą́ą́' náádahidiilnihgi doo bídaniil'ą́ą da , háálá nihidáda'ak'eh yę́ę índa nihich'il na'atł'o'ii deíl'á nít'éé' yę́ę diné náánáła' bee bídahólnííh .
16:5:006:0	Áko hahóół'áhígíí índa díí saad diséts'ą́ą'go t'áá íiyisí bik'ee sháhóóchįįd .
16:5:007:0	Áádóó baa nitsísíkéezgo índa aląąjį' naazíinii áádóó naat'áanii danilíinii dadítehgo ábidishní , T'ááłá'í nootínígo nihik'isóó danilíinii ínáoltą'í nidayiilé biniyé bidadoołkaal . Áádóó diné t'óó ahayóí hach'į' ninínil .
16:5:008:0	Áko áhodííniid , Nihik'isóó Jew dine'é danilíinii ał'ąą dine'é bich'į' nidabi'diiznii' yę́ę t'áá bídaniil'ánígíí bik'ehgo t'ą́ą́' náádahiilnii' . Da' ákoósh nihik'isóó nihaa nidahidoonih ? Éí doodago nihich'į'go daats'í nidahidoonih ? Áko t'óó dadéesxéelgo t'áadoo yee hadaodziihí da .
16:5:009:0	Áádóó ałdó' ádííniid , Kódaoht'ínígíí doo yá'át'éeh da ; nihiDiyin God ts'ídá dadíínóhsingo deínóhkáah doo nít'éé' , háálá ał'ąą dine'é nihi'ana'í danilíinii nihá nidahałt'i' .
16:5:010:0	Shí áádóó shik'isóó índa shá nidaal'a'í daats'í ałdó' béeso áádóó tł'oh naadą́ą́' bik'é ínáoltą'í nihaa daha'níił doo nít'éé' ; baa nánihooshkąąh , haa'íshą' ínáoltą'í nahalyéhígíí nidadiilt'ih .
16:5:011:0	Díí baa nánihooshkąąh : t'áá díí jį́ bidáda'ak'eh , ch'il na'atł'o'ii deíl'áhígíí , áliv tsin deíl'áhígíí , dabikin índa dabibéeso , tł'oh naadą́ą́' , wáin , ak'ah neeznádiin daníjaa'ígíí éí t'ááłá'í shijaa' bíighahgo baa nídahididooh'ááł .
16:5:012:0	Nít'éé' ádadííniid , Baa nídahidii'nił , áádóó doo yik'é nihich'į' nida'dooléeł da ; t'áá ádííníniidígi ádadii'nííł . Áko nááda'iiłniihii hágo bidííniidgo binááł ádee hadahoyééłdzíí' , Díí bee nihoot'áanii bik'ehgo ádadii'nííł .
16:5:013:0	Shi'éé' ałdó' yígháadgo ádííniid , Diné t'ááłá'í jinítínígo díí bee hadzoodzí'ígíí doo bi'jiilaaígíí haghandóó áádóó nijilnishdóó Diyin God kót'éego hodooghałgo t'áá ákohígo nijigháa doo . Nít'éé' áłah daazlį́'ígíí t'áá ałtso Bóhólníihii yaa dahaniihgo ádadííniid , T'áá ákót'ée doo . Áádóó diné yee ádee hadadeesdzí'ígíí yik'eh ádaadzaa .
16:5:014:0	Náá'áłdó' Júdah kéyahdi naat'áanii áshi'diilyaadóó t'áá éí aláahgo naat'áanii Artazérksiiz nant'áago naadiin náhááhdóó tádiindóó ba'aan naaki náháahjį' , naakits'áadah nááhaigo shí áádóó shik'isóó bił aláahgo naat'áanii bich'iyą' t'áadoo deiidą́ą' da .
16:5:015:0	Nidi t'áá shítséedi naat'áanii danilį́į́ nít'éé' yę́ę diné yąąh hadeitsih nít'éé' , áádóó ch'iyáán índa wáin , béésh łigaii shékel wolyéii dízdiin dah hidiidloh óóltą'go nályééh át'éego yits'ą́ą́' nídayiilááh nít'éé' ; bá nidaal'a'í nidi diné yindant'áá nít'éé' , nidi shí t'áadoo ákósdzaa da , háálá Diyin God díínísin .
16:5:016:0	T'áá aaníí shí éí tsé yitł'ingo bo'oonishígíí t'áá k'éséłt'i' ; kéyah nidi t'áadoo ła' nidahaalnii' da ; shá nidaal'a'í éí t'áá ałtso kwe'é t'áá ahąąh deílníísh nít'éé' .
16:5:017:0	Áádóó ałdó' neeznádiindóó ba'aan ashdladiin Jew dine'é áádóó naat'áanii danilíinii índa ał'ąą dine'é nihinaagóó kéédahat'ínígíí bitahdę́ę́' ła' óóltą'go ná'áshdį́įhgi dah nídinibįįhgo nída'adį́į́h nít'éé' .
16:5:018:0	Ła'a jį́įjį' béégashii t'ááłá'í áádóó dibé bitahaasdlá'ígíí hastą́ągo dadooghał biniyé ninádaatsi'go hasht'éédaal'įįh nít'éé' , naat'agii ałdó' shá hasht'enál'įįh nít'éé' , t'áá neeznáá néílkááh bik'eh éí wáin t'áá ał'ąą ádaat'éii hasht'e'niná'nił nít'éé' ; azhą́ díí t'áá ałtso bee shi'doolzání nidi , naat'áanii bich'iyą' ła' wóshdę́ę́' t'áadoo dííniid da , háálá díí dine'é t'áá hojoobá'ígo deílníísh .
16:5:019:0	ShiDiyin God nílíinii , yá'át'éehgo díí dine'é bá baa niséyáhígíí bik'ehgo yá'át'éehgo shaa nitsíníkees .
