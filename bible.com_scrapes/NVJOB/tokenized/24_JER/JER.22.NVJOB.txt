24:22:001:0	Bóhólníihii kóní , Nílááh , Júdah dine'é aláahgo binanit'a'í bighan góyaa dínáahgo áadi díí saad bee bich'į' hadíídzih ,
24:22:002:0	Júdah dine'é aláahgo binanit'a'í nílíinii , David bibikáá'dóó nahat'áii bikáá'dóó dah sínídáago nánít'áii , ni lá áádóó ná nidaal'a'í índa nidine'é díí dáń'da'ditį́į́h góne' yah anáhoohkahii , Bóhólníihii bizaad deísółts'ą́ą́' .
24:22:003:0	Bóhólníihii kóní , Doo haada yit'éii áádóó t'áá ákogi át'éii bee ánít'é áádóó éí diné bigha'ílyáii bide áhósinii bits'ąą yisdáhínííł , áádóó t'áadoo ni'iyísíhí ; náánáłahdę́ę́' naagháii áádóó áłchíní bizhé'é ádaadinii índa asdzání bąąh ádahasdįįdii t'áadoo t'áá na'níle'dii áníł'íní , índa díí nahós'a'gi diné ła' t'áadoo ádihodiilt'i'ii diyoołhéełgo bidił bits'ánílį́įgo doo ádoolníił da .
24:22:004:0	Áko díí bee haasdzí'ígíí bik'eh dahonoł'į́įgo áko lá índa díí aláahgo naat'áanii bighanígíí dáń'da'ditį́į́h góne' yah anáhookah doo , áádóó David bibikáá'dóó nahat'áii yikáá' dah náhidinoobįįł índa bí áádóó bá nidaal'a'í lá índa bidine'é éí tsindaabąąs bijáád naakiígíí yee áádóó łį́į́' yee yah anáhookah dooleeł .
24:22:005:0	Nidi díí bee haasdzí'ígíí t'áadoo dasidoots'ą́ą́'góogo , t'áá shí ádee hadisdziihgo ádíshní , Díí aláahgo naat'áanii bighan bił haz'ą́ągi doo yidoolaałí da , ní Bóhólníihii .
24:22:006:0	Háálá Bóhólníihii éí Júdah dine'é aláahgo binanit'a'í ba'áłchíní ahoolchíiłii yaa haadzíi'go kóní , Shich'į'go Gíliyad kéyah nahonílin áádóó Dził Lébanan bílátahjį' nahonílin , nidi t'áá aaníí , honoojí nahalingo ánihideeshłííł , índa kin hadaas'áágóó doo nidaagháhí da doo .
24:22:007:0	Áádóó ída'oołdįįłii yee anadaat'íinii nihiniyé hasht'edadeeshłíiłgo danihigad agháago yá'ádaat'éehii deidootsxiłgo tsídza deidiyoołkał .
24:22:008:0	Áko ał'ąą dine'é t'óó ahayóí díí kin haal'áhígíí yą́ą́h nídadikahgo diné t'ááłá'í nítínígo bíighahgóó deíkáahii ádeiłníi doo , Ha'át'íí lá biniinaa Bóhólníihii díí ayóó át'éego kin haal'áii kóyiilaa lá ?
24:22:009:0	Áadi t'ą́ą́' yaa nídahalne'go ádaaníi dooleeł , DabiDiyin God Bóhólníihii bibee aha'deet'áanii yóó'adeideez'ą́ągo diyin dabidi'níinii yich'į' nidahałáago áádóó deidósingo biniinaa kóbi'diilyaa .
24:22:010:0	Daaztsáanii t'áadoo baa atínídadinohdleehí , índa t'áadoo baa yínííł nidaohkaaí , nidi yóó'abi'doodlóozii baa atínídadinohdleeh , háálá éí ts'ídá doo nízhdoodáał da , áádóó hakéyah ts'ídá doo néizdooltséeł da .
24:22:011:0	Júdah dine'é aláahgo binanit'a'í Josáíyah biye' Shálam , éí bizhé'é Josáíyah bitsásk'ehgi nant'áá nít'é'ígíí áádóó kodóó haadlóozii éí Bóhólníihii baa haadzíi'go kóní , Doo kojį' nízhdoodáał da ,
24:22:012:0	nidi yisnááh jílį́įgo t'áá aho'doodlózíjį' t'áá áadi dazhdootsaał , áádóó díí kéyah doo néízdooltséeł da .
24:22:013:0	Diné doo t'áá ákogi át'éii yee bighan áyiilaago áádóó doo haada yit'éii t'áágééd ná'ádeídi haghan ádajiilaago ákót'éego hakin nizhní'áanii , éí hach'į' doo hojooba' ájíníi da . Éí diné yił kééhat'íinii doo yich'į' asłáágóó áádóó doo adeenáágóó bá nidaalnishgo áyósinii doo hojooba' ájíníi da .
24:22:014:0	Éí diné ání , Kin ayóó áníłtsogo nideesh'ááł áádóó ná'ádeídi dahótsaago dahooghango ádeeshłííł , áádóó tsésǫ' dadooleełgóó bá bighádahaasdzą́ągo ádeeshłííł , índa dilk'is tsin neheeshjíí' ádaał t'ą́'ígíí bii'dę́ę́' ahéideeshkałgo łichíi'go deeshdlish .
24:22:015:0	Dilk'is nighan bii'dę́ę́' sikaadígíí bee aláahgo naat'áanii nishłį́į dooleełísh nínízin ? Da' doósh nizhé'é yę́ę Josáíyah diné t'áá bita'ígi át'éego hináá nít'éé' , ayą́ą́ nít'éé' , doodlį́įłii yidlą́ą́ nít'éé' , áko doo haada yit'éégóó índa t'áá ákogi át'éego ááníiłgo bá yá'át'ééh nít'éé' ?
24:22:016:0	Diné badahojoobá'íii áádóó hojooba' nahas'áanii yá atéét'įįd , áko díí kódzaaígíí t'áá ákóne' í'iilaa ; éí ts'ídá shéého'dílzinii át'é , ní Bóhólníihii .
24:22:017:0	Nidi ni adáninilníigo áádóó diné doo ádihodiilt'i'ii diyoolyéełgo bidił doolzasgo áádóó diné bide ahwíínísingo índa t'áá na'níle'dii diné bi'doodlohgo łídoocháásh t'éiyá baa nitsíníkeesgo baa nahídá .
24:22:018:0	Éí bąą Júdah dine'é aláahgo binanit'a'í Josáíyah biye' Jiihóíyakim éí Bóhólníihii kót'éego baa haadzíí' , Aháláane' , shínaaí ! Aháláane' , shideezhí ! Aháláane' , bóhonishníihii ! Aháláane' , yee ayóó át'éii ! doo daaníigo haa atínídadindleehgo daacha da doo !
24:22:019:0	Télii jooshoł áádóó łeeh jííłtínígi át'éego Jerúsalem kin haal'áii bidáń'da'ditį́hídóó tł'óó'góó ch'ídahodooshołgo łeeh dahodoołtééł .
24:22:020:0	Dził Lébanan góde hasínáahgo dílwosh , áádóó Dził Béíshandi chánahgo handziihgo dílwosh . Bił ałch'į' dah danilwo'ii t'áá ałtso atélyaago daneeznánígíí biniinaa Dził Ábarim atiindóó ninínáahgo dílwosh .
24:22:021:0	T'áá ałtsoní bee áda'azįįdgo kééhót'į́į́dą́ą́' nich'į' yéíłti' , nidi , Doo t'áá k'ad nidisíts'ą́ą' da , díníniid . Ándishníinii doo bik'eh honíł'į́į da . T'áá ániid nanináádą́ą́' ts'ídá t'áá ákónít'į́ .
24:22:022:0	Nihaa ádahalyáanii éí níyoltsoh yóó'abidooził áádóó bił ałch'į' dah danilwo'ii t'áá ałtso bi'disnáágóó iidínóołkał , áko doo yá'áshónígi ádaot'įįdii t'áá át'é biniinaa yádanohsin doo áádóó ts'ídá t'óó nihaa yádahodoosįįł .
24:22:023:0	Dził Lébanan ní'áhídi kéédahoht'íinii , gad tahgóó danihighan ádaohłaii , nihił hahoníígaigo dooládó' nihik'édí hódlǫ́ǫ da doo . Asdzání éí awéé' bídii'na'go bił hahoníígaiígíigi át'éego nił hahodínóogah !
24:22:024:0	Bóhólníihii ání , Ts'ídá t'áá aaníí hinishná ; ákót'éego Júdah dine'é aláahgo binanit'a'í Jiihóíyakim biye' Konáíyah yinílyéii , azhą́ éí shiyoostsah bee na'nit'áhígíí nahonílin nidi , nahjį' handiyeeshxą́ą́ł ,
24:22:025:0	áádóó dandiyoołhéełii béédanildzidii Bábilan dine'é aláahgo binanit'a' í Nébukadnézzar áádóó Kaldíya dine'é baa nidideesh'ááł .
24:22:026:0	Áádóó náánáła' kéyahdi doo ni'dizhchį́įdi ni áádóó nimá nishchíinii t'áá bił ákǫ́ǫ́ anihideeshnił , áko áadi dadíítsaał .
24:22:027:0	Áko kéyah bich'į' nízhdó'nééł laanaa daznízinii doo ákǫ́ǫ́ nídazhdoo'néeł da .
24:22:028:0	Da' díí hastiin Konáíyahásh éí ásaa' yisk'isii doo nidzinii nahalin ? Éísh ásaa' doo baa hózhóonii jílį́ ? Ha'át'íí lá biniinaa bí áádóó ba'áłchíní náánáła' kéyah doo éédahósingóó adabidi'niiskaad ?
24:22:029:0	Kéyah , kéyah , kéyah nílíinii , Bóhólníihii bizaad diits'į́į́h .
24:22:030:0	Bóhólníihii kóní , Díí hastiin ba'áłchíní ádin nahalingo baa ak'e'íłchí . Éí nizhníłdįįd bijį́įjį' doo ayóó ájít'é jidooleeł da ; jó , ha'áłchíní náás ahoolchííłgóó David bibikáá'dóó nahat'áii doo ła' yikáá'dóó dah náádínóodaał da , áádóó doo ła' Júdah dine'é yá nant'áa da doo .
