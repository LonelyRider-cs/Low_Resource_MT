24:10:001:1	Diyin dabidi'níinii áádóó Diyin God t'áá aaníinii
24:10:001:0	Ízrel dine'é nohłíinii , Bóhólníihii saad yee nihich'į' yáłti'ígíí dadoohts'į́į́h .
24:10:002:0	Ał'ąą dine'é yee ádaat'éii t'áadoo bídahooł'aahí . Wót'áahdi łahgo áńdahoo'níłígíí t'áadoo bik'ee nitsináhkahí ; jó , éí ał'ąą dine'é yik'ee nitsinákah , ní Bóhólníihii .
24:10:003:0	Háálá éí dadine'é bi'é'él'į' t'áadoo biniyéhí da ; diné naalnishii tsintahdi tsénił yee tsin ła' k'íítsxił .
24:10:004:0	Béésh łigaii índa óola yee nideich'ąąh ; doo hidoolnáał da biniyé bee atsidí yee yił ada'ałkał .
24:10:005:0	Dá'ák'ehgi ya'díníilzhin íí'á nahalingo doo yádaałti'ii ałtso nideich'ąhgo k'éhézdon adaaz'áa łeh . Doo nidaakaígíí biniinaa ts'ídá nidaajaahgo t'éiyá . Doo yá'át'éehii yaa nidadookahgo doo yídaneel'ą́ą da índa yá'át'éehii yaa nidadookahgo ałdó' doo yídaneel'ą́ą da ; éí bąą t'áadoo béédaałdzidí .
24:10:006:0	Bóhólníihii nílíinii , t'áadoo ła' nigi át'ée da . Ayóó ánít'é , áádóó nízhi' ayóó át'éii ayóó ábóodziil .
24:10:007:0	Ał'ąą dine'é Aláahgo Binanit'a'í nílíinii , háísh doo nidósin da doo ? Jó , ákódajit'į́į doo nít'éé' , háálá ał'ąą dine'é bitahdóó diné dahóyáanii t'áá ałtso índa bee ídahólníihgo bił nahaz'ą́ą́góó t'áá ałtso éí bitahdóó t'áadoo ła' nigi át'éhí da .
24:10:008:0	Nidi t'áá óozyį́į́ nít'éé' doo nitsídaakees da nidahalin áádóó doo ádahalyą́ą da . Be'elyaii éí tsin t'éiyá át'éego bee na'nitinii t'áadoo biniyéhí da .
24:10:009:0	Béésh łigaii náneesne'go áłt'ą́ą́'í ádaalyaii éí Társhish haz'ánídę́ę́' nináhaashjaa' áádóó óola éí Yúfaz hoolyéédę́ę́' nináhaashjaa' ; éí béésh łigaii deitsidii binaanishgo ádaat'é , áádóó óola yee nidaalnishii binaanishgo ádaat'é . E'elyaii dabi'éé' éí yá nahalingo dootł'izh áádóó tsídídééh nahalingo łichí'ígíí , áko éí t'áá ałtso diné da'iichįįhii binaanish ádaat'é .
24:10:010:0	Nidi Bóhólníihii éí t'áá aaníí Diyin God nilį́ ; Diyin God hináanii nilį́įgo hool'áágóó Aláahgo Naat'áanii nilį́ . T'óó báhádzidgo yee atí'éł'íinii yidiiłnáahgo nahasdzáán hidi'nááh , áko doo bił hazhǫǫhígíí yik'ee ał'ąą dine'é doo yich'į' hada'ólníi da .
24:10:011:0	Áko kóbididííniił , Diyin dabidi'níinii éí yót'ááh hiníláii índa nahasdzáán t'áadoo ádayiilaii azhą́ éí nidi nahasdzáán bikáá'dóó ádadoodįįł , áádóó díí yót'ááh hiníláii biyaadóó ádazhdoodįįł .
24:10:012:0	Diyin God éí bibee adziil yee nahasdzáán áyiilaa . Bibee hódzą' yee nahasdzáán bohoníłdzilgo dah yiz'ą́ . Hazhó'ó ts'ídá yá'át'éehgo yaa nitsízkéezgo yót'ááh hiníláii dah yiskaad .
24:10:013:0	Haadzihgo wót'áahdi t'óó ahayóí tó yileeh ; nahasdzáán nidahonees'ą́ą́dę́ę́' siil dego dah nída'diijołgo ánáyiil'įįh . Nahałtingo atsiniltł'ish t'áá bił anídahata'go ánáyiil'įįh . Binaalye'é bitahdę́ę́' níyolgo ánáyiil'įįh .
24:10:014:0	Diné t'ááłá'í nítínígo doo ádahalyą́ą́góó doo bił éédahózin da . Da'atsidii t'ááłá'í nítínígo habe'elyaii yee binda'adlo'go áádóó doo nídadidzihígíí biniinaa habe'elyaii bik'ee t'óó haa yádahóósįįd .
24:10:015:0	Na'adlo' t'éiyá ádaat'éego binda'azhnishgo t'áadoo nídanidlíní da . Éí baa hwiiníst'įįdgo ádoodįįł .
24:10:002:1	Júdah kéyahgi t'áadoo yiila'í da
24:10:016:0	Jéíkab dine'é biDiyin God éí díí ádaat'éhígi doo éigi át'ée da , áko bí éí t'áá ałtsoní áyiilaii nilį́ . Áádóó Ízrel dine'é éí bíí' nilį́ ; t'áá ałtsoní bee Bóhólníihii wolyé .
24:10:017:0	Nihik'i dahadishjée'go kéédahoht'ínígíí , éí ni'dóó nihiyéél náádahohchííd .
24:10:018:0	Háálá Bóhólníihii kóní , Hwii' kéyahgi diné kéédahat'íinii k'ad lą́ą bee ch'ízhdeeshtł'į́įł ni , áko yaa ákodadínóozįįł biniyé nitsinákahgo ádeeshłííł .
24:10:019:0	Níshgaígíí biniinaa doo hojooba' ájíníi da ! Dinishniihígíí bik'ee atínídinishdleeh , áádóó ádííniid , T'áá aaníí , díí bik'ee yínííł nishłį́ , nidi ts'ídá bich'į' ha'ííníshníi doo .
24:10:020:0	Shiníbaal atélyaago bitł'óól t'áá ałtso dahaazdláád . Sha'áłchíní shits'á haaskaigo doo kǫ́ǫ́ shinaagóó nidaakai da . Shiníbaal t'áadoo shá nináyó'áłí da , áádóó ch'é'étiingi dáádadiníbaalígíí t'áadoo shá néidółbaałí da .
24:10:021:0	Háálá diné aa ádahalyáanii doo nitsídaakees da daazlį́į́' , áádóó Bóhólníihii doo hádaat'į́į da . Éí bąą t'áadoo náás deeskai da , áádóó yaa ádahalyáanii t'áá ałtso taoskai .
24:10:022:0	Júdah kéyahgi kin hadaas'áii naa adeidiyoołkałgo áádóó ákwii mą'ii ba'áán ádahodoolíiłgo ge' náhookǫsdi kéyahdę́ę́' ayóó íits'a'go nihich'į' oonéełgo hodiits'a' .
24:10:023:0	Bóhólníihii nílíinii , shił bééhózingo diné yik'ehgo hináa dooleełígíí doo bii' hólǫ́ǫ da . Diné biyoołááł dooleełii bii' ádin .
24:10:024:0	Bóhólníihii nílíinii , doo haada yit'éégóó k'éhézdon nináshídlóós , doo áshidííłdįįł daígíí biniyé t'óó báhádzidgo nibee atí'él'íinii bee éí dooda .
24:10:025:0	Ał'ąą dine'é doo néédahósinii índa dahooghangóó nízhi' doo yee danózhíigo nídanookąąhii nił haazhchihgo bee atí'díílíiłii bee atínílééh , háálá Jéíkab dayííyą́ą́' áádóó dayoolghal áádóó ádahasdįįd índa kééhat'į́į́ nít'éé' yę́ęgi doo siláhígóó ádahoolaa .
