28:10:001:0	Ízrel éí ch'il na'atł'o'ii bit'ąą' t'óó ahayóígíí nahojílin . T'áá hó honeest'ą' ádá nishójíyoołt'eehígíí k'ee'ąą deeshzhiizhgo bikáá' náá'iiniihí ałdó' bilááh yileehgo áyiilaa , áko hakéyahgi yá'át'éehgo haz'ánígíí bik'ehgo e'elyaii bich'į' nidahadláii danizhónígo áyiilaa .
28:10:002:0	T'áá naaki nahwiiláago nitsídaakees . K'ad lą́ą ba'át'e' bikáá' habidoonił . Bikáá' nááda'jiiłniihii Bóhólníihii éí naa'iidiyoołtł'ił , áádóó eda'alyaii ałtso íidoołdįįł .
28:10:003:0	Áko ádadidooniił , Bóhólníihii doo dadíníilzingóó biniinaa aláahgo naat'áanii nihee ádin ; aláahgo naat'áaniishą' , ha'át'íí nihá baa nizhdoogáałgo bízhneel'ą́ ?
28:10:004:0	T'óó ádaaníigo ahada'deet'aahgo dabiyooch'íidgo ádee hadahididziih . Éí bąągo nihwiisdládígóó ch' il aghánii hááhinoot'į́łígi át'éego ándahwiit'aah doo .
28:10:005:0	Samériya kéyahgi kéédahat'ínígíí éí Beth-éíven kin shijaa'gi béégashii yáázh be'elyaii yaa nitsinákah doo . Diné índa nááda'iiłniihii éí yaa bił dahoneeni yę́ę yaa yínííł danilį́įgo daacha doo , háálá ayóó át'é dayó'ní yę́ę bił ahóóyáa doo .
28:10:006:0	Béégashii yáázh be'elyaii ałdó' aláahgo naat'áanii ayóó át'éii baa dooltééł biniyé Asíriya kéyahgóó eeltį́į doo , áko Íífreiyim t'óó ádaa yánídzin doo , índa Ízrel t'áá bí kót'éego daaníinii bił baa yáhodoosįįł ?
28:10:007:0	Tó bitáláwosh yóó'ahi'eełígi át'éego Samériyadóó aláahgo naat'áanii ábidi'dooldįįł .
28:10:008:0	Éíven hoolyéegi ninádahałaah doo biniyé wódah nahaz'ą́ągo ádaalyaaígíí bee Ízrel dine'é ádił nida'dziiszí'ígíí ádooldįįł . Bikáá' nááda'iiniihí bikáa'gi ch'il biwosh hólóonii índa ch'il deeníní hadahidínóosééł , áko diné éí dził ádeididooniił , Nihik'i dadoołkǫǫh , áádóó dah daask'idígíí ádeididooniił , Nihik'i daołdaas .
28:10:009:0	Ízrel nílíinii , Gíbiyah kin haal'áagi ádił asínílziih yę́ędóó wóshdę́ę́' t'ahdii t'áá ákónít'į́ ; Gíbiyahgi ts'ídá doo ákwii ádáát'įįdii t'áadoo ałtso anaa' bił anoodaa' da .
28:10:010:0	T'áá shí íiniizį́į'go atíhodeeshłííł áádóó naakidi ahą́ą́h nániiláago ádihodiilt'i'ígíí háni' dadineesdlį́į'go biniinaa atíhodeeshłíiłgo ał'ąą dine'é hak'ijį' danilį́į doo .
28:10:011:0	Íífreiyim éí béégashiitsa'ii yízhǫǫdígíí nahojílingo oolch'ííh hoł ayóó áhoot'éego bąą hazéédí'déeshtį́į́ł . Íífreiyim azaatł'óól bee nahashło' doo ; Júdah éí nihozhdiyoołdlał ; Jéíkab t'áá bí ádá ak'i ni'dooshoł .
28:10:012:0	T'áá ákogi át'éii álástsii' nilíinii t'áá nihí k'idadohłé áádóó aa a'ááh hasin áłah áńdadoohdlííł ; nihił nídahóótł'isgo nidahwiyołdlaad , háálá Bóhólníihii hádaaht'į́į dooleełjį' ahoolzhiizh , áko honíle'go t'áá ákogi át'éii nihik'ijį' neidoołtį́į́ł .
28:10:013:0	Doo yá'áshóonii bił nidahoyoołdláadgo doo ákwii ádaat'éii áłah áńdaohdlaa índa wooch'ííd bee nídanoochaad , háálá t'áá nihí ádanoht'éii éí diné ayóó ádaat'éii t'óó ahayóígíí baa dadzíínóhłíí nít'éé' .
28:10:014:0	Éí bąą t'áá Shálman joolyéii Beth-árbel kin shijaa'gi anaa' hasłį́į'go é'ésdįįdgo amá danilíinii bada'áłchíní t'áá yił nihídeideestsis yę́ęgi át'éego nidine'é bitahgóó anaa' bik'ee t'óó da'ayóii dahodooleełgo bine' nidaahdzi'ii a łtso ádeidoołdįįł .
28:10:015:0	Béthel kin haal'áagi ts'ídá doo yá'áshónígi ádaaht'ínígíí bąą nihich'į' ákódahodoonííł , T'ah abínígo Ízrel dine'é aláahgo binanit'a'í ts'ídá ałtso ábi'didooldįįł .
