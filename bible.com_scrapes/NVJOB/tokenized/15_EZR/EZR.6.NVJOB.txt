15:6:001:0	Ákohgo aláahgo naat'áanii Daráíyas yee nihoní'ą́ągo naaltsoos ałch'į' yisdisii bá hooghan góne' hádeidéé'į́į́' ; t'áá ákwe'é Bábilangi yódí nii'nilígíí sinil .
15:6:002:0	Áádóó Míídiya dine'é bił nahós'a' biyi' Ákmiitha kin haal'áagi kin náhálgai góne' naaltsoos ałch'į' yisdisii éí bii' kót'éego bee ak'e'ashchį́įgo nídiit'ą́ .
15:6:003:0	Sáíras aláahgo naat'áanii nilį́įgo t'ááłá'í náhááh góne' , t'áá éí aláahgo naat'áanii Sáíras yee nihoní'áanii éí Jerúsalemgi Diyin God bikin áńdoolníiłgo yeinít'į́įgo bee ak'e'ashchį́ , Bíni' kin áńdoolnííł ; náádahidoonihii náádayiiłniih nít'éé' yę́ęgi ákwii kin ninádoot'ááł ; bíni' bitł'ááh nástł'inii bidziilgo nídootł'į́į́ł ; éí dego náhást'édiin ké silá ánízah índa naaniigo náhást'édiin ké silá áníłtéel doo .
15:6:004:0	Tsé ayóó ádaníłtsooígíí táá' ałk'i ahénátł'in doo áádóó bikáá' tsin ahéédaaz'áa doo índa aláahgo naat'áanii biyódí bighandóó bee bik'é azláa doo .
15:6:005:0	Áádóó háni' óola áádóó béésh łigaii bee beedí ádaalyaii Diyin God bikin biyi' chodao'íinii Jerúsalemgi kin bii' sohodizin bii'dę́ę́' Nébukadnézzar ch'íiníjaa'go Bábilangóó yiiníjaa'ígíí , éí Jerúsalemgi kin bii' sohodizin biih nídadoohjih ; éí beedí t'ááłá'í ní'ánígo t'áá naaznil yę́ęgóó Diyin God bikin bii' ninádahizhdoo'nił .
15:6:006:0	Éí bąągo k'ad , Tátnai , tooh nílíní e'e'aahjígo bił nahós'a'gi naat'áanii nílíinii áádóó Shííthar-báznai índa nił ałch'odao'níinii Áfarsath dine'é nilíinii tooh nílíní biláahdi kéédahoht'íinii t'áá aa nízaadi nidaahkai .
15:6:007:0	Díí Diyin God bikin bi'oonishígíí t'áadoo baa nídaoht'íní áádóó háni' Jew dine'é binaat'áanii nilíinii áádóó Jew dine'é yá aląąjį' naazíinii díí Diyin God bikin t'áá si'ą́ nít'éé' yę́ęgi ninádeí'aah .
15:6:008:0	Náá'áłdó' díí bee nihonish'aahígíí éí Jew dine'é yá aląąjį' naazíinii díí Diyin God bikin áńdeidléhígíí bá kódaaht'į́į dooleeł : éí aláahgo naat'áanii binaalye'é bee t'áá tooh nílínígíí e'e'aahdę́ę'go nidi bíká anídaahjah ; da'ílíinii díí diné tsį́įłgo baa dahidoohnił , áko doo dabidí'nóoltł'ah da .
15:6:009:0	Yídin danilínígíí éí dóola yázhí áádóó deenásts'aa' áádóó dibé yázhí éí yá'ąąshdę́ę́' Diyin God nilíinii bich'į' didlidgo náádayiiłniih ; tł'oh naadą́ą́' , áshįįh , wáin áádóó ak'ah éí Jerúsalemgi nááda'iiłniihii nii'nilígíí bik'ehgo háni' t'áadoo bínéél'á'í t'áá bí t'éí t'áá ákwíí jį́ baa daha'níił doo .
15:6:010:0	Áko yá'ąąshdę́ę́' Diyin God nilíinii bich'į' łikání halchinii náádayiiłniih dooleeł áádóó aláahgo naat'áanii índa biye'ké bida'iina' yá sodadilzin doo .
15:6:011:0	Áádóó ałdó' bee nihoní'áanii ła'da łahgo ájiilaago hakin bá naní'áii nahjį' hahidoolghą́ąłgo áádóó haghá dootsihgo , éí dah hó'oołtsihgo hoł íí'áago ádoolnííł índa hakinígi ts'iilzéítah ádahodoolííł .
15:6:012:0	Áádóó Diyin God t'áá bí bízhi' ákwii bee hójíigo áyiilaii éí aláahgo naat'áanii danilíinii , doodaii' diné danilíinii Jerúsalemgi díí Diyin God bikin jidoołchxǫǫł biniyé díí bee nihoní'ánígíí łahgo át'éego ádabizhniilaii t'áá ałtso éí áhodi'dooldįįłí . Shí Daráíyas díí bee haz'áanii áshłaaígíí haneetehee bi'oolníił dooleeł .
15:6:013:0	Ákohgo aláahgo naat'áanii Daráíyas éí tooh nílíní e'e'aahjígo naat'áanii Tátnai wolyéii áádóó Shííthar-báznai índa yił ałch'odao'níinii yich'į' hane' áyiilaii haneetehee yik'eh dahóół'įįd .
15:6:014:0	Áádóó náásgóó áhodooníiłii yaa halne'ii Hágeiyai índa Ído biye' Zekaráíyah éí Diyin God bizaad yaa halne'go Jew dine'é bá aląąjį' naazíinii kin ádeiléehgo náás deeskai . Ízrel dine'é biDiyin God yee haadzíi'ii bik'ehgo áádóó Pérzha dine'é aláahgo binanit'a'í danilíinii Sáíras áádóó Daráíyas índa Artazérksiiz yee nahas'áanii bik'ehgo kin ádayiilaago ałtso hadidzaa .
15:6:015:0	Áko aláahgo naat'áanii Daráíyas nant'áago hastą́ą́h náhááh góne' Éídar yiził binih táá'góó yoołkáałgo kin ałtso ályaa .
15:6:016:0	Áádóó Ízrel dine'é éí nááda'iiłniihii áádóó Líívai dine'é índa dabidisnááh nít'éé' yę́ę áłah daazlį́į'go díí Diyin God bikin diyingo nideideez'ą́ągo yaa bił dahózhǫ́ .
15:6:017:0	Áádóó díí Diyin God bikin diyingo nideideez'ą́ągo dóola t'ááłáhídi neeznádiin áádóó deenásts'aa' naakidi neeznádiin índa dibé yázhí dį́įdi neeznádiin náádahaaz'nii' . Ízrel dine'é t'áá ałtso dadóone'é bik'ehgo ádił ni'iidzííh biniinaa tł'ízíchǫǫh naakits'áadah bá náádahaaz'nii' .
15:6:018:0	Áko Mózes binaaltsoos biyi' bee ak'e'ashchínígi át'éego Jerúsalem kin haal'áagi Diyin God bá nidajil'a' biniyé nááda'iiłniihii áádóó Líívai dine'é ch'ídahodoołáałii ałkéé' nidadziznil .
15:6:019:0	Átsé nídízííd binih dį́į́'ts'áadahgóó yoołkáałgo yisnááh danilį́į́ nít'éé' yę́ę atis'adeesdzá bee bééhániihii yaa naaskai .
15:6:020:0	Jó , nááda'iiłniihii áádóó Líívai dine'é t'áá bí naazínígi t'áá ła' bizhi'ee t'áá ałtso doo bąąh daachinígóó ída'diilyaa . Yisnááh danilį́į́ nít'éé' yę́ę bá atis'adeesdzá bee bééhániihii biniyé dabik'isóó nááda'iiłniihii danilíinii bá áádóó t'áá daabí ałdó' ádá dibé yázhí nideistseed .
15:6:021:0	Ízrel dine'é yisnááhdę́ę́' nákaígíí áádóó Ízrel dine'é biBóhólníihii Diyin God hádajit'į́įgo biniyé kéyahgóó ał'ąą dine'é bitahgi badaa'ihii yits'á áda'deesnilgo hodiikaígíí t'áá ałtso da'ííyą́ą́' .
15:6:022:0	Áádóó tsosts'id yiską́ąjį' bił dahózhǫ́ǫgo díík'ǫsh t'áágééd bááh ályaii bee hodílzingo áłah ná'ádleeh yaa naaskai , háálá Bóhólníihii éí hoł dahózhǫ́ǫgo áhoolaa áádóó Asíriya kéyahgi aláahgo naat'áanii bijéí yee hach'į' k'é nídzingo áyiilaa , áko Diyin God éí Ízrel biDiyin God bikin bich'į' dahadziilgo bindajilnish nít'éé' .
