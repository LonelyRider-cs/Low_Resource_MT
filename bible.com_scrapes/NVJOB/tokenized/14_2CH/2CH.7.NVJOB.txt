14:7:001:0	Áko Sálaman sodizin niiníłti'go yá'ąąshdę́ę́' kǫ' bidadíínáadgo didlidgo nááhániihii áádóó náádahaniihígíí iidííłk'ą́ą́' , áko Bóhólníihii bee bi'oh hodidilyéehii kin bii' sohodizin bii' hadéébįįd .
14:7:002:0	Nááda'iiłniihii éí Bóhólníihii bikin bii' sohodizin góne' Bóhólníihii bee bi'oh hodidilyéehii hadéébįįdgo biniinaa doo yah adaokááh át'ée da .
14:7:003:0	Nít'éé' Ízrel dine'é t'áá ałtso kǫ' bidadíínáadgo áádóó Bóhólníihii bee bi'oh hodidilyéehii kin bii' sohodizin bik'iilzhóodgo dayiiłtsą́ągo tsé niilkaadjį' yaa daneeshjoolgo nidahasáago Bóhólníihii yaa dahaniihgo ádaaní , Bí éí yá'át'éehii nilį́ áádóó aa a'ááh nízingo ahóyéel'á .
14:7:004:0	Ákohgo aláahgo naat'áanii áádóó Ízrel dine'é t'áá ałtso Bóhólníihii bich'į' náádahaniihii náádayiisnii' .
14:7:005:0	Áádóó aláahgo naat'áanii Sálaman éí naadiin naakidi mííl béégashii índa neeznádiindóó ba'aan naadiindi míilgo dibé éí Bóhólníihii bich'į' didlidgo nááyiisnii' . Kót'éego aláahgo naat'áanii áádóó diné t'áá ałtso Diyin God bikin bii' sohodizin diyingo nideideez'ą́ .
14:7:006:0	Nááda'iiłniihii ninádaal'aahígi naazį́ ; Líívai dine'é ałdó' éí Bóhólníihii bá nida'a'néhígíí yee áńdadi'niihgo aláahgo naat'áanii David éí Bóhólníihii bee baa ha'niih dooleeł biniyé áyiilaii dah deíjááh . Jó , aa a'ááh nízingo ahóyéel'á . Áádóó dabidááhdę́ę́' nááda'iiłniihii béésh łitsoii dilní yee ádadííniid , áko Ízrel dine'é t'áá ałtso deizį' .
14:7:007:0	Náá'áłdó' Sálaman éí Bóhólníihii bikin bii' sohodizin bidáahjį' haz'ánígíí ałníi'gi diyingo niidiní'ą́ ; ákwii didlidgo nááhániihii índa hózhǫ́ǫ́jí nááhániihii ak'ah nááyiisnii' , háálá béésh łitsoii bikáá' náá'iiniihí Sálaman áyiilaaígíí éí didlidgo nááhániihii áádóó ak'áán nááhániihii índa ak'ah doo hózhǫ́ bíighah da .
14:7:008:0	Íídą́ą́' ałdó' Sálaman áádóó Ízrel dine'é t'áá ałtso éí Héímath kin haal'áádóó Ííjip tooh nílíníjį' diné t'óó ahayóí yił áłah nilį́įgo tsosts'id yiską́ .
14:7:009:0	Tseebíí jį́į́ góne' dahodósingo áłah silį́į́' , bikáá' náá'iiniihí tsosts'id jį́įjį' dílzingo nideideez'ą́ índa tsosts' id jį́įjį' dílzingo áłah silį́į́' .
14:7:001:1	Bóhólníihii éí naaki góne' Sálaman yich'į' yit'íní í'diilyaa
14:7:010:0	Áko tsosts'id nídízííd binih naadiin táá' yoołkááł góne' diné dabiníbaalgóó yéé'iisnii' índa Bóhólníihii éí yá'ádaat'éehii David yę́ę áádóó Sálaman índa bidine'é Ízrel yá yaa naayáhígíí yaa bił dahózhǫ́ǫgo bił nidahoozhǫǫh .
14:7:011:0	Kót'éego Sálaman éí Bóhólníihii bikin bii' sohodizin áádóó aláahgo naat'áanii bighan ałtso áyiilaa , áko Sálaman éí Bóhólníihii bikin bii' sohodizin góne' áádóó t'áá bí bighan góne' t'áá ádeeshłííł nízinígíí yá'át'éehgo bá ááníiłgo ła'yoolííł nít'éé' .
14:7:012:0	Áko tł'ée'go Bóhólníihii éí Sálaman yich'į' yit'íní í'diilyaago ííłní , Nisodizin diséts'ą́ą́' áádóó díí kin biyi'dóó shich'į' náá'iiniih doo biniyé ádá nidinisht'ą́ .
14:7:013:0	Shí éí yá bidádi'níłkaalgo bąą doo nahałtin dago , doodaii' kéyah ałtso bąąh nahachagiitsoh da'dooyį́įłgo bi'níłnii'go , doodaii' dine'é bitahjį' naałniih níłnii'go
14:7:014:0	shidine'é éí shízhi' bee dabi'dójíii a'ohgo áda'diilyaago áádóó sodadoolzingo áádóó hádashidéez'į́į'go índa doo yá'áshǫ́ǫ́góó ádaat'ínígíí yits'ákaigo , áko índa yá'ąąshdę́ę́' hodideests'į́į́ł áádóó ádił nida'dziisíi'ii há yóó'adideesh'ááł áádóó hakéyah hadaałt'é náhodoodleeł .
14:7:015:0	K'ad lá , hak'i dínísh'į́į' doo ni , kwe'é haz'ánídóó shich'į' sodadilzingo bá yínísts' ą́ą' doo .
14:7:016:0	Háálá k'ad díí kin nidiní'ą́ągo diyingo áshłaa , áko shízhi' bee wójíigo ahool'áa doo , áádóó bik'i désh'į́į'go t'áá áłahjį' ákwii honishłǫ́ǫ doo .
14:7:017:0	Áko ni éiyá t'áá nizhé'é David yigááł yę́ęgi át'éego yínáałgo bee nich'į' haasdzíi'ii t'áá át'é bik' eh ánít'éego , áko bee nihoyí'áanii índa bee nihodiyí'áanii ádaa nilzįįhgo shinááł yínáałgo ,
14:7:018:0	bibikáá'dóó nahat'áii bits'ą́ą́dóó bee óhólnííh yéego bidziilgo ádeeshłííł ; éí nizhé'é David yę́ę bił aha'di'nisht'ą́ągo ádííniidígíí Ízrel dine'é yinant'áa dooígíí ninahjį' doo ła' yi'oh dínóol'ąął da .
14:7:019:0	Nidi shits'áíníyáago bee nihoyí'áanii índa shibik'eh ó'oo'níiłii ná áshłaaígíí yóó'adííní'ą́ągo áádóó diyin dabidi'níinii ła' bá nanil'a'go índa bich'į' nahółáago
14:7:020:0	kéyah nihaa diní'áanii bits'ą́ąjį' kónihideeshłííł áádóó díí kin bii' shízhi' baa ha'niih doo biniyé diyingo áshłaaígíí ch'íhideeshxą́ąłgo doo néideestséeł da índa dadine'é t'áá át'é bitahgóó éí bá nahat'i'go índa yaa niná'ádahodilti'go ádeeshłííł .
14:7:021:0	Índa díí kin éí aláahdi át'éhígíí bik'ee t'óó bił adahayóigo yą́ą́h dah hidikáhígíí t'áá ałtso ádadidooniił , Ha'át'íí lá biniyé Bóhólníihii díí kéyah áádóó díí kin kóyiilaa lá ?
14:7:022:0	Áko ádadidooniił , Dahazhé'é yę́ę biBóhólníihii Diyin God éí Ííjip kéyahdę́ę́' ch'íhoní'eezhígíí yóó'adazdeez'ą́ągo diyin dabidi'níinii dajiiłtsood áádóó bich'į' nidahojiłáago índa bá nidajil'a'go biniinaa Bóhólníihii éí díí doo yá'áshóonii t'áá át'é hak'ijį' kóyiilaa .
