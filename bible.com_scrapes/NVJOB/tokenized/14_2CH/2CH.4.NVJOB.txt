14:4:001:0	Áádóó ałdó' bikáá' náá'iiniihí béésh łitsoii yee áyiilaa ; áníłtsogi éí náásee'go áádóó naaniigo tádiin ké silá áádóó dego éí ashdla'áadah ké silá .
14:4:002:0	Náá'áłdó' bii' tá'ádígisí nitsaaígíí béésh łitsoii doolyį́į'go bee ályaa ; éí názbąsgo ashdla'áadah ké silá ha'naa áníłtso áádóó dego tsosts'idóó ałníí' ké silá ; bidáa'gi dízdiindóó ba'aan ashdla' ké silá ánízahgo ahééhool'á .
14:4:003:0	Bidáá' gónaa biyaadóogo éí dóola bida'alyaago ashdla'áadah ké silá bíighahgo ahéénízį́ . T'ááłá'í béésh łitsoii éí dóola bééda'alyaago naakigo ałnaashiijí nít'i' .
14:4:004:0	Béésh łitsoii bee dóola ályaaígíí naakits'áadahgo naazį́ ; táa'go náhookǫsjigo dadéez'į́į́' , táa'go e'e'aahjigo dadéez'į́į́' , táa'go shádi'áahjigo dadéez'į́į́' índa táa'go ha'a'aahjigo dadéez'į́į́' ; dabitł'aa' ahidadii'áago bikáa'gi bii' tá'ádígisí nitsaaígíí dah yist'ą́ .
14:4:005:0	Dį́į́' bik'ehgo íidéetą́ą́' , áádóó bidáá' gónaa éí bee adlání bidáá' gónaaígíí nahalingo ch'ilátah hózhóón lílii wolyéii bee naashch'ąą' . T'ááłáhídi neeznádiindóó ba'aan náhást'édiin tóshjeeh bíighahgo bee tó siką́ .
14:4:006:0	Áádóó ałdó' bii' tá'ádígisí neeznáá béésh łitsoii yee áyiilaa , áko éí ashdla'go nish'náájí niinínil áádóó ashdla'go nishtł'ají niinínil . Áko didlidgo náádahizhdoołnihii éí díí bii'jį' tánínádadzigis doo , áádóó bii' tá'ádígisí nitsaaígíí éí nááda'iiłniihii yii' tá'ánídadigis doo .
14:4:007:0	Bee dahool'iní bá yadaa'áii neeznáago ádoolníłígíí bik'ehgo óola yee áyiilaago kin bii' sohodizin góne' niinínil ; nish'náájígo ashdla' niinínil áádóó nishtł'ajígo ashdla' niinínil .
14:4:008:0	Áádóó ałdó' bikáá' adání neeznáá áyiilaago kin bii' sohodizin góne' niinínil ; nish'náájígo ashdla' niinínil áádóó nishtł'ajígo ashdla' niinínil . Índa bii' tá'ádígisí neeznádiingo óola yee áyiilaa .
14:4:009:0	Náá'ákóne'é éí nááda'iiłniihii bá haz'ánígíí áádóó nitsaago haz'ánígíí áyiilaa índa bidáádadilkał áyiilaago béésh łitsoii yik'ídeisti' .
14:4:010:0	Áádóó bii' tá'ádígisí nitsaaígíí éí shádi'ááhdóó ha'a'aah bich'į'jígo kin bii' sohodizin naanáz'áhígi niiní'ą́ .
14:4:011:0	Háíram ałdó' ásaa' áádóó łeeshch'iih bee hahakaahí índa łeets'aa' nímazí ádayiilaa , áko Háíram éí Bóhólníihii bikin bii' sohodizin si'ą́ągi chodao'į́į dooleełígíí aláahgo naat'áanii Sálaman yá ałtso áyiilaa .
14:4:012:0	Naakigo íí'áa dooígíí éí t'áá áłah bílátahdi łeets'aa' nímazí nahalingo ályaii áádóó éí łeets'aa' nímazí nahalingo naakigo ályaaígíí ałnánaneesdizgo binázt'i'go bee naashch'ąą'go áyiilaa .
14:4:013:0	Naaki ałnánaneesdizgo yistł'ónígíí bá dį́įdi neeznádiin pámgrenit aneest'ą' béé'ályaago neizhch'ąą' ; éí naaki íí'áhígíí t'áá áłah bílátahgi łeets'aa' nímazí nahalingo ályaaígíí béésh łitsoii ahidiníłnádaozt'i'go t'áá ał'ąą pámgrenit ahąąh ahéénít'i'go binázt'i'go áyiilaa .
14:4:014:0	Áádóó bii' tá'ádígisí bá naaznilígíí bikáa'gi bii' tá'ádígisí dah naaznilgo ałdó' áyiilaa .
14:4:015:0	Bii' tá'ádígisí nitsaaígíí biyaadóó dóola naakits'áadah béé'ályaago naazį́įgo áyiilaa .
14:4:016:0	Ásaa' áádóó łeeshch'iih bee hahakaahí áádóó bíla'táa'iida índa chodao'ínígíí t'áá ałtso éí aláahgo naat' áanii Sálaman bá Bóhólníihii bikin bii' sohodizin góne' chodao'į́į doo biniyé Háíram béésh łitsoii bídazdilidii yee ádayiilaa .
14:4:017:0	Jórdan tooh bibąąhgóó halgai hóteel wolyéhígíí Sákath haz'ání áádóó Zeredéíthah haz'ání bita' gónaa hashtł'ish dits'idí hólónígi ákwe'é aláahgo naat'áanii béésh deidííłhį́į́' .
14:4:018:0	Kót'éego Sálaman díí chodao'ínígíí t'áá át'é t'óó ahayóii áyiilaago béésh łitsoii haa shį́į́ néelą́ą́' dah hidédlo'go chooz'įįd ; éí doo bééhózin da .
14:4:019:0	Áko Sálaman éí chodao'ínígíí t'áá ałtso áádóó bikáá' náá' iiniihí índa Diyin God bich'į' bááh nááhániihii bikáá' niná'nił dooígíí óola yee Bóhólníihii bikin bii' sohodizin yá áyiilaa ,
14:4:020:0	áádóó bee dahool'iní bá yadaa'áii éí bee dahool'iní t'áá biłgo óola t'áá bízhání bee ályaa ; éí t'áá át'ée dooleełígi át'éego wóniidi diyingo haz'ánígíí bidááhdóó diltłi' doo biniyé áyiilaa .
14:4:021:0	Ch'ilátah hózhóón áádóó bee dahool'iní índa tsííd bee náhádláhí éí óola t'áá bízhání yee ádayiilaa .
14:4:022:0	Kǫ' bee náhiniltsésí , bii' tá'ádígisída , łeets'aa' tsin bijeeh dilidgo łikání halchinii báhígíí índa tsííd bee naakáhída éí óola t'áá bízhání bee ádaalyaa . Kin bii' sohodizin bidáádílkał bąąh dah naaznilgo bee dánda'dilkałígíí índa ts'ídá aláahgo diyingo haz'ánígíí bidáádadilkałígíí áádóó hodiyingo haz'ánígíí bidáádadilkałígíí éí óola bee ádaalyaa .
