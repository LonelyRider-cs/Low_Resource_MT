20:15:001:0	Áháchį' bich'į' hazhó'ó háá'iidziihgo éí áni' náyooshǫǫł , nidi t'áá na'níle'dii ha'iidziih éí t'óó yówehda diné yáháłchįįh .
20:15:002:0	Hóyáanii yáłti'go ił ééhózin t'áá ákogi át'éego choyooł'į́ , nidi doo ádahalyáanii éí doo áháyą' yee yádaałti' .
20:15:003:0	Bóhólníihii éí t'áadoo bínii'ohígóó doo yá'áshóonii áádóó yá'át'éehii haisííd .
20:15:004:0	Jooba'go yáti' éí iiná tsin sikaadii át'é , nidi nahagizgo yáti' éí yik'ee diné doo ákódaane' da .
20:15:005:0	Doo áhályáanii éí bizhé'é yínabiniłtinii yik'ee diniih , nidi bich'aho'dishkéii bił nilíinii éí hóyą́ .
20:15:006:0	Diné t'áá ákogi át'éii bikin si'ánígíí bii' yódí t'óó ahayóí hólǫ́ , nidi diné doo yá'áshóonii bich'į' i'iideełígíí éí ach'į' nahwii'ná bił hólǫ́ .
20:15:007:0	Dahóyáanii ił ééhózin t'áá ałtsogóó yaa dahwéelnííh , nidi doo ádahalyáanii éí bijéí biyi'dóó doo yee ákódaat'į́į da .
20:15:008:0	Bóhólníihii éí diné doo yá'ádaashóonii náádayiiłniihígíí doo yíłdin da , nidi t'áá ákogi ádaat'éii bisodizin éí t'áá íiyisí yaa bił hózhǫ́ .
20:15:009:0	Bóhólníihii éí doo yá'ádajíshóonii dajíkááhgóó doo yíłdin da , nidi t'áá ákogi át'éii bik'ehgo joogáałii éí ayóó'áhó'ní .
20:15:010:0	Yá'át'éehgo iiná doo jinízinii hasht'e'nináho'deedlóozgo bik'ee ti'hwiizhdoonih áádóó hach'aho'dishkéii jijoołxáii éí dazdootsaał .
20:15:011:0	Bóhólníihii éí ch'į́įdiitah áádóó hool'áágóó ti'hoo'nííh hólǫ́ǫgo yoo'į́ , áko t'ah nááyówehgo dine'é danilíinii bijéí ádaat'éegi bił bééhózin .
20:15:012:0	Ánahałt'i'ii bich'ahashkéii doo ayóó'áyó'níi da , índa diné hóyáanii doo yaa doogáał da .
20:15:013:0	Ajéí bił hózhóonii hoł hózhǫ́ joolnii' áyiił'įįh , nidi ajéí yínííł nilíinii bąąh nahwiikaad .
20:15:014:0	Bijéí ak'i'diyiitįįhii ił ééhózin hát'į́ , nidi diné doo ádahalyáanii doo áháyą' bił daalkan .
20:15:015:0	Diné bich'į' nahwii'náago bee i'ii'aahígíí t'áá ałtso doo yá'át'éeh da , nidi diné bijéí bił hózhóonii t'áá áłahíjį' bá áda'azįįd .
20:15:016:0	Naalye'é t'óó ahayóí hwee hólǫ́ǫgo ach'į' nahwii'ná bił naazt'i'ígíí biláahgo naalye'é áłch'į́į́dígo dah yilyéełii áádóó Bóhólníihii dílzinjígo agháago yá'át'ééh .
20:15:017:0	Béégashii aałk'eego nidahaazt'éii bee áda'azįįdgo ałk'ee dadi'niihii bił da'jilghałígíí biláahgo diné bił ayóó'áda'ahijó'níinii haza'aleeh bii' ool'éelgo bił dajiyą́ą́jí agháago yá'át'ééh .
20:15:018:0	Diné báháchįįhii ahinídiijeeh áyiił'įįh , nidi diné doo hah báháchįįhii ahiní'diijé'ígíí hasht'éididoołt'eeł .
20:15:019:0	Hoł hóyée'ii hwee áhoot'éii éí hosh binázt'i' nahalin , nidi diné t'áá ákogi át'éii éí azdoolkǫ'góó yigááł .
20:15:020:0	Aye' hóyáanii bizhé'é yił hóshǫ́ , nidi diné doo áhályáanii bimá yi'į́į łeh .
20:15:021:0	Ak'i'diitįįh bee ádinii éí doo hóshkał yaa bił hózhǫ́ , nidi diné ak'i'diitįįhii éí yigááłgóó k'íhoołdǫǫł .
20:15:022:0	Kót'éego níinii ádingi biniyé ádahat'íinii t'óó ąąh nidahwiiłkaad , nidi kót'éego daaníinii t'óó adahayóigi biniyé ádahat'íinii dabidziilgo hasht'edaalne' .
20:15:023:0	Diné yá'át'éehgo ił ééhoosįįdii éí yaa bił hózhǫ́ , áádóó t'áá bá át'éé góne' ha'oodzí'ígíí dooládó' yá'át'éeh da .
20:15:024:0	Hool'áágóó ti'hoo'nííh bił haz'ą́ bits'ą́ąjį' dashdidoogáłígíí biniyé hojíyáanii dego iiná hólǫ́ǫjį' há e'etiin .
20:15:025:0	Bóhólníihii éí diné ádaa ha'niihii ba'áłchíní t'áá bił yidoołchǫǫł , nidi asdzání bąąh áhásdįįdii bikéyah doo biyaa haot'ááł át'éégóó íidoolííł .
20:15:026:0	Bóhólníihii éí diné doo yá'ádaashóonii bintsíkees doo yíłdin da , nidi saad ił hóshóonii éí chin bąąh ádin .
20:15:027:0	Ayóogo áchą́yídéelni'ii bighan yich'į' nahwiiłná , nidi a'ídeeł yijoołxáii éí hináa dooleeł .
20:15:028:0	T'áá ákogi át'éii yee háádoodzihii t'áá biyi'ídi yaa nitsékos , nidi diné doo yá'áshóonii éí saad nichǫ́'í bizéé'dę́ę́' háálį́ .
20:15:029:0	Bóhólníihii éí diné doo yá'ádaashóonii nízaadi yits'ą́ądi hólǫ́ , nidi diné t'áá ákogi ádaat'éii bisodizin yidiits'a' .
20:15:030:0	Diné bił nihoozhǫǫhii jiníł'į́įgo éí hajéí yił hóshǫ́ǫ łeh , áádóó yá'át'éehgo hane'ii éí bee hatah yá'áhoot'éeh łeh .
20:15:031:0	Diné iiná biniyé bich'aho'dishkéego hazhó'ó yiyíists'ą́ą'ii éí dahóyáanii yitah kééhat'į́į doo .
20:15:032:0	Diné bínabidi'niltinii doo yinízingóó doo yiyíists'ą́ą'ii t'áá bí bii' sizíinii yidiláásh , nidi diné bich'aho'dishkéego hazhó'ó yiyíists'ą́ą'ii éí bee ak'i'diitįįhii bee nihwiileeh .
20:15:033:0	Bóhólníihii dólzin éí hódzą́ bína'niltin át'é , áádóó a'ohgo ádaa nitsídzíkeesii éí ił ídlį́ bitsé siláii át'é .
