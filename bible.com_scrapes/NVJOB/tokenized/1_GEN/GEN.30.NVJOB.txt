1:30:001:0	Áko Réíchel éí Jéíkab doo bá ajiłchíígóó hádí joołch'į́į́d , áko Jéíkab ábijiní , Áłchíní ła' shaa nínííł , doodago éí dadeestsaał .
1:30:002:0	Áko Jéíkab éí Réíchel bich'į' hashkézniidzį́į'go ázhdííniid , Da' shíísh Diyin God sizínígi sézį́įgo doo íłchíígóó ániishłaa ?
1:30:003:0	Áko Réíchel ádííniid , Shoo , shá naal'a'í Bílhah bił yah aninááh , áko azhdoołchíiłgo honiiłt'aa sha'áłchíní hodooleeł .
1:30:004:0	Áádóó há naal'a'í Bílhah hwe'asdzą́ą́ dooleeł biniyé haazhníłtį́ , áko Jéíkab hoł yah ííyá .
1:30:005:0	Áko Bílhah i'niiltsąądgo ashkii Jéíkab yá yishchį́ .
1:30:006:0	Áádóó Réíchel ádííniid , Diyin God shá yaa nást'įįd , áádóó shidiizts'ą́ą'go shiyáázh sheiníłtį́ ; díí bąą ashkii éí Dan bee jíízhi' .
1:30:007:0	Réíchel bá naal'a'í Bílhah ináá'niiltsąądgo Jéíkab bá ashkii náájíshchį́ .
1:30:008:0	Áko Réíchel ánáádoo'niid , Ayóó át'éego shádí bił ahaa naasht'aashgo baa honíłná , áko ashkii éí Náftalai bee jíízhi' .
1:30:009:0	Áko Líyah doo náá'jílchíígóó ha'ízh'deel'į́į́' , áko há naal'a'í Zílpah éí Jéíkab be'asdzą́ą́ dooleeł biniyé baazhníłtį́ .
1:30:010:0	Áádóó Líyah bá naal'a'í Zílpah éí Jéíkab yá ashkii yishchį́ .
1:30:011:0	Líyah ádííniid , Shich'ohasne' ! Éí bąą ashkii éí Géed bee jíízhi' .
1:30:012:0	Áko Líyah bá naal'a'í Zílpah éí Jéíkab bá ashkii náájíshchį́ .
1:30:013:0	Líyah ánáádoo'niid , Shił hózhǫ́ ! Háálá diné dabitsi' éí bik'ihojidlíii dashiłníi doo , áko ashkii éí Ásher bee jíízhi' .
1:30:014:0	Áádóó tł'oh naadą́ą́' ádaalne'jį' ayííłką́ągo Rúben halgaigóó ííyá , áko ch'il bich'į' ni'iichíhígíí yik'íníyáago bimá Líyah yá néiníłjool , ákohgo Réíchel éí Líyah áyidííniid , T'áá shǫǫdí niyáázh ch'il néiníłjoolígíí ła' shaa níłjooł .
1:30:015:0	Líyah áhodííniid , Da' shahastiin shits'ąą naní'aahígíísh t'įįhdígo íínít'įįdgo baa nitsíníkees ? Da' ákoósh shiyáázh bich'il dah náádidííłjoł ? Áko Réíchel ádííniid , Niyáázh bich'il shaa níłjooł , áko díí tł'éé' Jéíkab nił dízhnóotish .
1:30:016:0	Áádóó i'íí'ą́ągo Jéíkab dá'ák'ehdę́ę́' náádáałgo Líyah ch'íníyáago hadááh níyá , áko ádííniid , T'áá shił yah adíínáłí , háálá shiyáázh bich'il bik'é niníłjool . Áko t'áá éí bitł'éé' hoł jineezhtéézh .
1:30:017:0	Áko Líyah ázhdííniidígíí Diyin God yidiizts'ą́ą'go izh'niiltsąąd , áádóó Jéíkab bá ashkii náájíshchį́ ; éí bił ashdladi ajishchį́ .
1:30:018:0	Áko Líyah ání , Shá naal'a'í shahastiin baa níłtį́įgo bąą Diyin God shich'į' na'nílá , áko ashkii éí Ísakar bee jíízhi' .
1:30:019:0	Náá'áłdó' Líyah ináá'niiltsąądgo Jéíkab bá ashkii náájíshchį́ ; éí bił hastą́ądi ajishchį́ .
1:30:020:0	Áko Líyah ání , Diyin God éí aa yílyáii shá áyiilaa ; k'ad shahastiin shił sikée doo , háálá biye' hastą́ą́h bá shéłchį́ , áko ashkii éí Zébyulan bee jíízhi' .
1:30:021:0	Áádóó bik'ijį' hach'é'é jishchį́įgo at'ééd éí Dáínah bee jíízhi' .
1:30:022:0	Áko índa Diyin God éí Réíchel yénáálnii' , áádóó Diyin God hodiizts'ą́ą'go jooltsą́ągo áhoolaa .
1:30:023:0	Áko Réíchel izh'niiltsąądgo ashkii jishchį́ , áádóó ájíní , Doo ił nishłį́į da yę́ę Diyin God shits'áidiní'ą́ ;
1:30:001:1	Léíban éí Jéíkab yik'é nidoolnishígíí yił aha'deet'ą́
1:30:024:0	ashkii éí Jóseph bee jíízhi'go ájíní , Bóhólníihii bíni'dii shiyáázh ła' shaa nááyółtééł .
1:30:025:0	Ákódzaago Réíchel hayáázh Jóseph jishchį́įgo Jéíkab éí Léíban áyidííniid , Kééhasht'į́į́ nít'é'ígóó shikéyahgóó nídeeshdleeł biniyé nihééshidííł'aał .
1:30:026:0	Sha'ákéí índa sha'áłchíní bideená ná nishishnish nít'é'ígíí shaa nínííł , áko shíni' dah diishnééh , háálá ná nishishnishígíí nił bééhózin .
1:30:027:0	Nidi Léíban áháłní , Shich'oha'néego shaa nitsíníkees ládą́ą́' t'áá shǫǫdí t'áá kǫ́ǫ́ sínídá , háálá lą'ígóó shił ni'ééhwiizįįdgo niniit'aa Bóhólníihii shik'ijidlíigo shił bééhoozin .
1:30:028:0	Díkwíishą' bik'é nanilnish doo éí bee shił hólne' , ákohgo nich'į' ni'iishłée doo .
1:30:029:0	Áko ábizhdííniid , Nił bééhózingo ná choisí'įįd , áádóó nilį́į́' baa áháshyą́ą́ nít'éé' .
1:30:030:0	T'ah doo naa nishááhdą́ą́' nilį́į́' áłch'į́į́dí yee' nít'éé' , áko k'ad t'óó ahayóí silį́į́' ; naa níyáádóó índa Bóhólníihii nik'ijidlíigo hodideeshzhiizh , ákohgo hahgoshą' sha'áłchíní daabí dooleełígíí nabik'ítsískees doo ? jidííniid .
1:30:031:0	Áko ánáádoo'niid , Ha'át'íishą' naa deeshłééł ? Jéíkab ání , Doo ha'át'íhída shaa dííléeł da ; t'óó kóshidíílíiłgo nilį́į́' ná ninááníshkaad doo índa baa áháshyą́ą doo .
1:30:032:0	Díí jį́ nilį́į́' bitahgóó deesháałgo áádę́ę́' dibé daastł'inígíí áádóó daalkizhígíí ats'ádeesh'nił , áádóó dibé bitahdę́ę́' dibéłchí'í t'áá ałtso , áádóó tł'ízí bitahdę́ę́' tł'ízí daalkizhígíí índa daastł'inígíí ats'ádeesh'niłgo éí bik'é ná naashnish doo .
1:30:033:0	Baa hoolzhiizhgo shich'į' nidííléłígíí biniyé yíníyáago sha'át'e' ádingo nił bééhodoozįįł . Tł'ízí bitahdę́ę́' tł'ízí doo daastł'inígíí áádóó doo daalkizhígíí t'áá ałtso índa dibé bitahdę́ę́' doo dibéłchí'ígi ádaat'éhígíí ła' shilį́į́' bitah yiniłtsą́ągo ííshją́ą́ neest'į́į'ii ádaat'ée doo .
1:30:034:0	Áádóó Léíban ání , Shił t'áá áko , t'áá ádííníniidígi át'ée doo .
1:30:035:0	Ákohgo t'áá éí bijį́ Léíban éí tł'ízíką' danoodǫ́zígíí áádóó daalkizhígíí áádóó tł'ízí dabi'áadii daalkizhígíí áádóó daastł'inígíí t'áá ałtso t'áá hait'éegoda dah daalgaígíí t'áá ałtso , índa dibé bitahdę́ę́' dibéłchí'í t'áá ałtso haye'ké éí yaa ádahalyą́ą dooleełgo bá ats'ázh'nínil ,
1:30:036:0	áádóó tágí jį́ oodááł bíighah ánízáágóó Jéíkab bits'ádzískai , áádóó Léíban bilį́į́' łahjį'ígíí éí t'áá ákǫ́ǫ́ Jéíkab há yaa áhályą́ .
1:30:037:0	Ákódzaago Jéíkab éí t'iis áádóó tsin héízel wolyéii índa chésnat wolyéii bits'áoz'a' daditłé'ígíí néidiinilgo náhineesk'ęę'go yídayíízǫ́ǫzgo łigaigo noodǫ́ǫzgo áyiilaa .
1:30:038:0	Áko tsin bídzíízǫ́ǫzgo noodǫ́ǫzgo ájiilaaígíí dibé yii' da'adlánígíí biyi'gi adadziztsih , áko dibé da'adlą́ągo adadí'nóoltsąął dzinízingo ájít'į́ .
1:30:039:0	Áko dibé índa tł'ízí ałdó' tsin yidááhdóó ada'niiltsąąd ; biyázhí daashtłizh áádóó daastł' in índa daalkizhgo nidayiishchį́ .
1:30:040:0	Áko Jéíkab éí dibé yázhí ats'éinínil áádóó Léíban bilį́į́' bitahgóó dibé daashtłizhígíí índa dibéłchí'ígíí yił neiniłkaad . Áko Jéíkab t'áá sahdii bilį́į́' neiniłkaadgo t'áadoo Léíban bilį́į́' yitah yiinínil da .
1:30:041:0	Ákót'éego alį́'ígíí aláahgo dabidziilii adadí'nóoltsąąłgo tsinígíí bíighahgi inída'niiltsąąh doo biniyé Jéíkab éí alį́'ígíí binááł tsinígíí éí tsé yii' nída'adlį́hígíí yiih néí'nił .
1:30:042:0	Nidi alį́į́' doo dabidziilígíí éí doo tsin yá ninéí'nił da , áko doo dabidziilígíí éí Léíban bí ; dabidziilígíí t'éiyá Jéíkab bí .
1:30:043:0	Áko Jéíkab t'áá íiyisí azdeest'įįd ; halį́į́' áádóó asdzání há nidaalte' áádóó diné há nidaalte' áádóó ghą́ą́'ask'idii índa télii t'óó ahóóyóí .
