1:32:001:1	Jéíkab éí Íísa yidááh doogáałgo hasht'e'ádiilyaa
1:32:001:0	Áádóó Jéíkab dah náázhdii'náago joonééł nít'éé' ; Diyin God bidiyingo nidaal'a'í hadááh yíkai ,
1:32:002:0	áko Jéíkab yiyiiłtsą́ągo ádííniid , Dííyee' Diyin God bits'ą́ą́dóó dah oonéełii át'éé lá ! Áko ákwe'é Meihanéíyim hoolyée doo , jidííniid .
1:32:003:0	Áko Jéíkab éí Síyer nahós'a'jį' t'áá éí kéyah Íídam hoolyéejį' hánaaí Íísa bich'į' hane' nidei'áhí alą́ąjį' adziis'a' .
1:32:004:0	Hane' nidei'áhí ábizhdííniid , Shinanit'a'í Íísa kódabididoohniił , Ná naal'a'í Jéíkab kóní , Léíban bił tádíshnééh nít'éé' , índa ákwe'é sédáago kojį' ahoolzhiizh ,
1:32:005:0	áko béégashii áádóó télii áádóó dibé áádóó diné nidaal'a'í índa asdzání nidaal'a'í shee hólǫ́ , áko ajooba' bee shich'oha'néego shąąh tsídookos biniyé shinanit'a'í bił hodoonihgo i'ííł'a' .
1:32:006:0	Áko hane' nidei'áhí nát'ą́ą́' Jéíkab yaa nákaigo ádaaní , Nínaaí Íísa baa niikai , áko bí ałdó' áádę́ę́' diné dį́įdi neeznádiingo yił nidáahjį' deeskai .
1:32:007:0	Ákohgo Jéíkab ayóó át'éego nídzísdzíidgo ádił nisidzídzá , áko diné bił joonéłígíí áádóó dibé áádóó béégashii índa ghą́ą́'ask'idii naakijį' ałts'ádadziznilgo
1:32:008:0	ázhdííniid , Íísa t'ááłá'í dah oonééł neistseedgo ła'ígíí éí dadoodzih .
1:32:009:0	Áko Jéíkab ádííniid , Shizhé'é Éíbraham biDiyin God nílíinii , shizhé'é Áízak biDiyin God nílíinii Bóhólníihii , shą́ą́' áshidiní , Nikéyahgóó nik'éí bich'į' nídídááh , áko yá'át'éehgo naa nitsískees doo ,
1:32:010:0	bee a'ááh nínízinii áádóó nit'áá aaníinii t'áá át'é kóníshéhí nidi ná naal'a'í nishłíinii bił bééhosínísįįdígíí nádį́'ídi doo bą́ą́h anishłį́į da , háálá shigish t'éiyá hólǫ́ǫgo díí Jórdan tooh tsé'naa niníyá , áko k'ad yisht'ínígíí naakigo dah oonééł silį́į́' .
1:32:011:0	Nánooshkąąh , shínaaí Íísa bits'ą́ąjį' yisdáshíłteeh , háálá binásdzid ; shaa doogáałgo shidiyoołhééł , índa amá danilíinii ba'áłchíní t'áá yił ałdó' neidoołtsił .
1:32:012:0	Áádóó ádííníniid ni' , T'áá aaníí nik'ijishdlíi doo , índa na'áłchíní náás da'ahílchíihii tónteel bibąąhgi séiigi át'éego doo wóolta' ánéelą́ą' da dooleeł .
1:32:013:0	Áko éí bitł'éé' t'áá ákǫ́ǫ́ hwiiską́ , áádóó t'áá ákǫ́ǫ́ bił dah joonéłígíí hánaaí Íísa baazhdooniłígíí bá ats'ázhnínil ;
1:32:014:0	tł'ízí dabi'ádígíí naakidi neeznádiingo áádóó tł'ízíką' naadiingo áádóó dibé dabi'ádígíí naakidi neeznádiingo índa deenásts'aa' naadiingo ,
1:32:015:0	ghą́ą́'ask'idiitsa'ii tádiingo dabiyázhí t'áá bił , béégashii dabi'ádígíí dízdiingo , dóola neeznáá áádóó téliitsa'ii naadiingo índa dabiyázhí ałdó' neeznáá bóóltą'go bá ats'ázhnínil .
1:32:016:0	Áko t'áá da'ał'ąą dah naazhjaa'go há nidaal'a'í bá ats'á'dziiznil , áádóó há nidaal'a'í ábizhdííniid , Shilą́ąjį' tsé'naa nihohnééh ; nihita' honí'ą́ągo danóołkaad .
1:32:017:0	Alą́ąjį'ígíí ábizhdííniid , Shínaaí Íísa nidááh níyáago áádóó nanídééłkidgo , Háishą' bíí' nílį́ ? Háágóoshą' díníyá ? índa , Díí nííłkałígíishą' háí bí ? nidííniidgo
1:32:018:0	kódidííniił , Ná naal'a'í Jéíkab bí ; shinanit'a'í Íísa yeínííł , áádóó ałdó' t'áá bí nihikéédę́ę́' yinééł .
1:32:019:0	Naaki góne'ígíí áádóó náá'ákéédę́'ígíí áádóó t'áá ałtso ałkéé' da'néełkaadígíí ałdó' ákódabizhdidooniił , Íísa bidááh noohkaigo kót'éego bił nidahodoołnih ,
1:32:020:0	áádóó ánáádadidooh'niił , Ná naal'a'í Jéíkab ałdó' nihikéédę́ę́' yinééł . Háálá ání , Haa deeshniłígíí shilą́ąjį' yikahgo binahjį' shich'į' k'énízdínóodzįįł , áádóó bik'ijį' índa náhwiideestsééł , áko daats'í k'énáshididoo'niił .
1:32:002:1	Jéíkab éí Piináíyeldi diné léi' yił na'ahíneestą́ą́'
1:32:021:0	Ákohgo aazhdooléłígíí halą́ąjį' danéelkaad ; hó éí oonéłígíí t'áá ákwe'é bił dahwiiską́ .
1:32:022:0	T'áá éí bitł'éé' nízhdii'na'go hwe'asdzą́ą́ t'áá áłah dashdii'eezh , índa asdzání á naal'a'í t'áá áłah índa haye'ké ła'ts'áadahígíí ałdó' , áádóó tooh Jábak ha'naa nideetiin gónaa ha'naa nijíkai .
1:32:023:0	Dah yidii'eezhgo tó nílínígíí tsé'naa ajiis'a' áádóó jit'ínígíí t'áá ałtso tsé'naa ájiilaa .
1:32:024:0	Áko Jéíkab t'áá sáhí jiida' , áko ákwe'é hayííłką́ąjį' diné léi' hoł na'ahíneeztą́ą́' .
1:32:025:0	Áko diné doo hak'eh dódle' át'éégóó bił bééhoozingo hak'ai' hooldzisígi yideelchid , áko bił na'ahízhnítaahgo Jéíkab hak'ai' hááwod .
1:32:026:0	Áko áháłní , Shidíchííd , háálá hayííłką́ . Nidi ábijiní , Shik'ijiisínídli'go índa nidideeshchił .
1:32:027:0	Áko ánááhodi'ní , Haashą' yinílyé ? Jéíkab yinishyé , bijiní .
1:32:028:0	Áko áháłní , Jéíkab doo náánéinílyée da doo , nidi Ízrel yinílyée doo , háálá naat'áanii t'áá aké'égoígíí nahalingo Diyin God bich'į' nidziil ; diné ałdó' bich'į' nidziil , áko bíni' bá áhwiinilaa .
1:32:029:0	Áko Jéíkab nahódééłkidgo ání , Nízhi' bee shił hólne' , t'áá shǫǫdí . Áko áháłní , Ha'át'íishą' biniyé shízhi' bína'ídíłkid ? Áádóó ákwe'é hak'ijisdli' .
1:32:030:0	Áko Jéíkab ákwe'é Piináíyel hoolyée doo jidííniidgo ájíní , Diyin God bił ahiistsą́ , nidi t'ah hinishná .
1:32:031:0	Áko Piinúwel bitis jííyáago hwee ha'íí'ą́ , áko hak'ai' hááwodgo adíznéesxod .
1:32:032:0	Áko Ízrel dine'é díí jį́į́góó ak'ai' hooldzisígi ats'idígíí doo deiyą́ą da , háálá Jéíkab bik'ai' hooldzisígi ats'id bizhdeelchidgo ahaneheetah .
