37:2:001:1	Ayóó ánóolningo kin bii' sohodizin ániidíii
37:2:001:0	Tsosts'id nídízííd binih naadiin ła'góó yoołkáałgo Diyin God yá halne'ii Hágeiyai éí Bóhólníihii áníinii baa hojoolne' ,
37:2:002:0	Shiyáltiyel biye' Zerábabel éí Júdah kéyahgi naat'áanii áádóó Jásedek biye' Jéshuwa alą́ąjį' náá'iiłniihii nilíinii índa diné daadziihígíí kódíníigo bich'į' handziih ,
37:2:003:0	Háishą' nihitahdóó daohdziihígíí átséédą́ą́' díí kin ayóó ánóolningo si'ą́ą́ nít'éé' yę́ę daołtsą́ ? K'adshą' hait'éego daah'į́ ? T'áadoo biniyéhí daásh danohsingo danół'į́ ?
37:2:004:0	Bóhólníihii ání , Zerábabel , nidziilgo í'díínílzin áádóó Jásedek biye' Jéshuwa alą́ąjį' náá'iiłniihii nílíinii , nidziilgo í'díínílzin índa kéyahdóó dine'é danohłíinii t'áá ánółtso , danihidziilgo ída'díínółzingo nidaałnish , ní Bóhólníihii , háálá nihił dahonishłǫ́ , ní t'áá ałtsoní bee Bóhólníihii .
37:2:005:0	Ííjip kéyahdę́ę́' ch'ínoohkai yę́ędą́ą́' t'áá bee nihoní'áanii bik'ehgo shiNíłch'i bee nihitahgóó honishłǫ́ ; t'áadoo nihił daayé'í .
37:2:006:0	Jó , t'áá ałtsoní bee Bóhólníihii kóní , T'óó hodíínáá'ígo yádiłhił áádóó nahasdzáán áádóó tónteel índa ni'da t'ááłáhídi náádeeshhał ,
37:2:007:0	áko ał'ąą dine'é t'áá ałtso bitah dahodiyeeshnááł áádóó ał'ąą dine'é t'áá ałtso deit'íinii yił yah ahodooleeł índa kin biyi' góne' ts'ídá ayóó át'éii bii' hadideeshbį́į́ł , ní t'áá ałtsoní bee Bóhólníihii .
37:2:008:0	Béésh łigaii áádóó óola éí daashí , ní t'áá ałtsoní bee Bóhólníihii .
37:2:002:1	Ízrel dine'é doo bada'ahódlíii bił ííshją́ą́ ádahóle'
37:2:009:0	Ch'óóshdą́ą́dą́ą́' át'éé nít'éé' yę́ę biláahgo át'éego díí kin ayóó át'ée dooleeł , ní t'áá ałtsoní bee Bóhólníihii , áádóó kwe'é hasht'ehodít'éego haz'ą́ągo áhodeeshłííł , ní t'áá ałtsoní bee Bóhólníihii .
37:2:010:0	Daráíyas aláahgo naat'áanii nilį́įgo naaki náhááh góne' náhást'éí nídízííd binih naadiin dį́į́'góó yoołkáałgo Diyin God yá halne'ii Hágeiyai éí Bóhólníihii bizaad baa hojoolne' ,
37:2:011:0	T'áá ałtsoní bee Bóhólníihii kóní , K'ad nááda'iiłniihii díí bee haz'áanii bídadéét'i'gi bíndabídíłkid ,
37:2:012:0	T'áá háiida bi'éé' yee atsį' dílzinii yoo'áałgo éí bááhda , atoo'da , wáinda , ak'ahda , doodaii' ch'iyáán ła'da ha'éé' bíhidéé'náa'go dílzinísh dooleeł ? Áádóó nááda'iiłniihii hadaasdzíi'go ádaaní , Nidaga' .
37:2:013:0	Ákohgo Hágeiyai ání , T'áá háiida éí diné daaztsáanii bizhdeelchidgo chin dzizlį́į'go éí díí daadáanii bizhdeelchidgo da' éísh ałdó' doo dílzin da dooleeł ? Nááda'iiłniihii hadaasdzíi'go ádaaní , Doo dílzin da dooleeł .
37:2:014:0	Áko Hágeiyai haadzíi'go ání , Lą́'ąą , díí diné áádóó díí dine'é shináałgo ákódaat'é , ní Bóhólníihii , índa t'áá ałtso yindaalnishii ałdó' ákódaat'é , áádóó áadi náádayiiłniihígíí éí doo dadílzin da .
37:2:015:0	Áko k'ad ánihidishní , Díí jį́į́dóó náásgóó baa nitsídaohkees : t'ah doo Bóhólníihii bikin bii' sohodizingi tsé ła' ałk'i dah yit'aah yę́ędą́ą́' ;
37:2:016:0	íídą́ą́' ła'da tł' oh naadą́ą́' naadiindi yikááł bíighahgo yanáa'á jinízingo biniyé jiníyáá nít'éé' t'áá neeznání yikááł lá ; ła'da ch'il na'atł'o'ii yiljizhgi ashdladiindi yikááł bíighahgo jinízingo biniyé jiníyáá nít'éé' t'áá naadiiní yikááł lá .
37:2:017:0	Nihí índa k'idadooláii dibáá' áádóó dláád índa níló bee atínihiishłaa , nidi t'áadoo shich'į' ninánoohkai da , ní Bóhólníihii .
37:2:018:0	Díí jį́į́dóó índa náásgóó díí baa ntsídaohkees : náhást'éí nídízííd binih naadiin dį́į́'góó yoołkáałgo Bóhólníihii bikin bii' sohodizin bitł'ááh nástł'inii áłtsé ahéédasootł'inii éí hazhó'ó baa nitsídaohkees .
37:2:003:1	Bóhólníihii éí Zerábabel yeidiní'áanii
37:2:019:0	Da' nooh nída'achííh góne'ésh tł'oh naadą́ą́' t'ahdii daanoo' ? T'áá aaníí ch'il na'atł'o'ii áádóó fig sikaadii áádóó pámgrenit sikaadii índa áliv sikaadii t'ahdii doo bineest'ą' dahaleeh da ; ákondi díí jį́į́dóó náásgóó nihik'ijishdlíi doo .
37:2:020:0	T'áá éí yiziłígíí naadiin dį́į́' yoołkááł góne' Hágeiyai éí Bóhólníihii kóníigo néidiizts'ą́ą́' ,
37:2:021:0	Júdah dine'é binanit'a'í Zerábabel bich'į' handziihgo ábidiní , Yádiłhił índa nahasdzáán deeshhał ;
37:2:022:0	bee ídahólníihii bił nahaz'ą́ą́góó bee bídahólníihii bik'eh dideeshdleeł , áádóó ał'ąą dine'é bił nidahaz'ą́ą́góó bee dabidziilii ádadeeshdįįł , áádóó tsindaabąąs bijáád naakiígíí áádóó yii' dah naazdáii bik'eh dadideeshdleeł índa łį́į́' áádóó yee nidaabaahii t'áá bił naa'ahidínóodah ; t'ááłá'í jinítínígo hak'is éí diltłish yee nidahodoołtsił .
37:2:023:0	T'áá ałtsoní bee Bóhólníihii ání , Éí bijį́įdi Shiyáltiyel biye' shinaal'a'í Zerábabel nándideeshtééł , ní Bóhólníihii , áádóó yoostsah bee na'nt'áhígíí nahalingo ándeeshłííł , háálá ni nándiiłtį́ , ní t'áá ałtsoní bee Bóhólníihii .
