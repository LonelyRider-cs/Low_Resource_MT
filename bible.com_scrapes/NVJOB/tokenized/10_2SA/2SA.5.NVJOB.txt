10:5:001:1	David éí Ízrel dine'é aláahgo binanit'a'í ábi'diilyaa
10:5:001:0	Nít'éé' Ízrel dine'é t'áá ałtso Hííbran kin haal'áajį' David yaa haaskaigo yádaałti'go kódeidííniid , Shoo , nits'in áádóó nits'íís daniidlį́įgo nik'éí niidlį́ .
10:5:002:0	Hoolzhiizhdę́ę́' Saul aláahgo nihinanit'a'í nilį́ yę́ędą́ą́' , ni lą́ą Ízrel dine'é niidlíinii dah nihidini'eezh áádóó yah anánihííní'eezh , áádóó Bóhólníihii ándííniid , Shidine'é Ízrel ba'íłtso' índa Ízrel dine'é aláahgo binanit'a'í nílį́į doo .
10:5:003:0	Áko Ízrel dine'é aląąjį' naazíinii t'áá ałtso Hííbran kin haal'áadi aláahgo naat'áanii yaa haaskai , áádóó Hííbran hoolyéedi Bóhólníihii binááł aláahgo naat'áanii David yił ahada'deest'ą́ , índa aláahgo naat'áanii David éí Ízrel dine'é binanit'a'í dooleeł biniyé ak'ah yik'i yadeiyiiziidgo dayíísį́į́' .
10:5:004:0	David tádiin honááhaigo aláahgo naat'áanii dzizlį́į́' , áádóó dízdiin nááhaijį' aláahgo naat'áanii jílį́į́ nít'éé' .
10:5:002:1	David éí bidziilgo haz'ą́ągi Záíyan hoolyéii yik'eh deesdlį́į́'
10:5:005:0	Hííbran kin haal'áagi tsosts'id nááhaidóó hastą́ą́h nídeezidjį' Júdah dine'é binanit'a'í jílį́į́' nít'éé' índa Jerúsalem kin haal'áagi Ízrel dine'é áádóó Júdah dine'é t'áá ałtso tádiindóó ba'aan táá' nááhaijį' binanit'a'í jílį́į́ nít'éé' .
10:5:006:0	Áádóó aláahgo naat'áanii bisiláo yił Jerúsalem kin haal'áagi Jííbas dine'é éí kéyah yii' kéédahat'ínígíí baa jíkai ; éí David yich'į' yádaałti'go ádeidííniid , Doo da' oo'íinii áádóó nida'niłhodii doo nahjį' bi'ííníłnii'góó doo kojį' yah adíínéeł da . Éí David yah azhdoonéłígíí doo bízhneel'ą́ą da , dahó'ní .
10:5:007:0	Azhą́ ákót'ée nidi David éí Záíyan yee ayóó ábóodziilii yisná , áko t'áá éí David bikin haal'á silį́į́' .
10:5:008:0	Áádóó íídą́ą́' David ádííniid , T'áá háiida dził bii' hahodiidzą́ą́ góde hadzis'na'go Jííbas dine'é áádóó nida'niłhodii índa doo da'oo'íinii atízhdoolíiłgo éí David hak'ee diniihii ádajit'į́ . Éí bąągo ła' ádaaní , Doo da'oo'íinii índa nida'niłhodii kin góne' doo yah adoogáał da .
10:5:009:0	Áko David éí bidziilgo haz'ánígi kééhojit'į́ , áádóó David bikin haal'á hoolyée doo , dííniid . Áko David éí Míllo haz'ánídóó dah adiitł'ingo t'áá kin haal'áá nít'éé' yiná'áztł'in .
10:5:003:1	Háíram éí David ya'ólí
10:5:010:0	Áádóó David bidziilgo bił hoo'a' , índa t'áá ałtsoní bee Bóhólníihii Diyin God bił hólǫ́ .
10:5:011:0	Táirdóó aláahgo naat'áanii Háíram éí David yich'į' naal'a'í ayiis'a'go kin ádeił'íinii áádóó tsé deitł'inii éí dilk'is tsin yił ayiis'a'go David yá kin ádayiilaa .
10:5:004:1	David ba'áłchíní éí Jerúsalem kin haal'áagi dabi'dizhchį́
10:5:012:0	Áádóó David díí baa ákozniizį́į́' : Bóhólníihii éí Ízrel dine'é aláahgo binanit'a'í jílį́įgo chánah áhoolaa índa hadine'é Ízrel bá bee hóhólníihgo bił haz'áanii ayóó át'éego áyiilaa .
10:5:013:0	David éí Hííbran kin haal'áádę́ę́' níjí'náádóó bik'ijį' Jérusalem kin haal'áajį' jiníyáago hwe'asdzą́ą́ jíł'íní índa hwe'asdzą́ą́ ła' nínáájiisdláá' ; ákwe'é haye'ké índa hatsi'ké há nidayiishchį́ .
10:5:014:0	Áádóó díí éí Jerúsalemgi há neheezhchínígíí kódaolyé : Shamúwa , Shóbab , Néíthan , Sálaman ,
10:5:015:0	Íbhar , Iilíshuwa , Níífeg , Jafáíya ,
10:5:005:1	David éí Filístiya dine'é yik'eh deesdlį́į́'
10:5:016:0	Iilíshama , Iiláíyada índa Iilífalet daolyé .
10:5:017:0	Áko Filístiya dine'é éí Ízrel dine'é yinanit'a'í nilį́į doo biniyé David ak'ah bik'i yaadziidgo bee bi'doolzį́į'go yaa dahodiizts'ą́ą'go Filístiya dine'é t'áá ałtso David hadeintáá góde aheeskai ; éí David yiyíínii'go bidziilgo haz'ání góyaa ííyá .
10:5:018:0	Filístiya dine'é neheeskaigo Réfeiyim honíts'aa' góyaa t'áá níłtéél nít'éé' nidahaazná .
10:5:019:0	Áádóó David éí Bóhólníihii áyidííniidgo ání , Da' Filístiya dine'éésh bich'į' deeshbah ? Da' shílák'ee didíí'ááłísh ? Áko Bóhólníihii éí David áyidííniid , Ákóde bich'į' díbááh , háálá doo naaki nilį́į́góó Filístiya dine'é nílák'ee dideesh'ááł .
10:5:020:0	Áko David éí Béíyal-piiréízim haz'áníjį' jiníyáago ákwii David ak'eh deesdlį́į́' . David ání , Bóhólníihii shinááł shi'ana'í ałtso íísdįįd ; tó hoł na'neeshxaazhígi áhoolaa ; éí bąą Béíyal-piiréízim hoolyée doo , jidííniid .
10:5:021:0	Ákwii bi'eda'alyaii yik'i daneezhchą́ą́' , áko David áádóó diné yił naakaígíí éí eda'alyaii adeideesk'ą́ą́' .
10:5:022:0	Áádóó Filístiya dine'é nináádahaasnáago Réfeiyim honíts'aa' góyaa t'áá níłtéél nít'éé' nináádahaazná .
10:5:023:0	David éí Bóhólníihii ánááyidoo'niidgo ábidííniid , Doo t'áá k'éhézdon bich'į' dííbah da , nidi bine'jígo adíníít'į́įłgo tsin múlberri wolyéii yíl'áhígíí binaashiijí yídííbah .
10:5:024:0	Áádóó siláo yinééł yists'ą́ą'go tsin múlberri yíl'áhígíí bílátahgóó bii' hodiists'ą́ą'go bikéé' hidoohkah , áko Bóhólníihii nihilą́ąjį' hooleełgo Filístiya bisiláo yinéełii neidoołtsił .
10:5:025:0	Áádóó David éí t'áá ákó'jiilaa Bóhólníihii hach'į' yee haadzí'ígi át'éego éí Gííba kin shijaa'dóó níléí Gíízer kin haal'áajį' Filístiya siláo dazníłtseed .
