10:15:001:1	Ábsalam éí ádił naalteehgo David yik'ijį' nilį́
10:15:001:0	Áádóó bik'ijį' Ábsalam éí tsinaabąąs bijáád naakiígíí áádóó łį́į́' índa diné ashdladiin yilt'éego halą́ąjį' naajeeh doo biniyé ádá nizhní'nil .
10:15:002:0	Nít'éé' Ábsalam t'ah abíínídą́ą́' náádii'nahgo kin haal'á yah a'atiinígi dáń'dítį́hígíí bíighahgóó naazį' łeh , áko diné ła'da ałgha'dit'áahgo éí aláahgo naat'áanii shá yaa nídóot'įįł nízinígíí hágo yiłniihgo ííłniih , Háí kin haal'áhídóoshą' naniná ? Áádóó ábíłniih , Ná naal'a'í nishłį́įgo Ízrel dine'é ła' ásht'į́ .
10:15:003:0	Áko Ábsalam ábíłniih , Shoo , biniyé nanináhígíí éí nizhónígi índa t'áá ákǫ́ǫ́ ánít'į́ , nidi aláahgo naat'áanii éí níídóołts'įįłii doo ła' niiníłtį́į da .
10:15:004:0	Áádóó Ábsalam ání , Kéyah t'áá náhwiist'ą́ą́ nít'éé' bá ánihwii'aahii áshi'diilyaa laanaa . Áko diné t'ááłá'í nítínígo t'áadoo le'é shá baa náhódóot'įįł nízinii , doodaii' yiniyé shaa hakáhígíí t'áadoo haadayit'éhí bá beinísht'į́į dooleeł .
10:15:005:0	Ákohgo diné ła'da áhánídóó hach'į' nehekáahgo nitsidahidigeehgo bich'į' k'íhizhdilnííh áádóó dadziiłtsoodgo dadziits'ǫs .
10:15:006:0	Ábsalam kóhóół'įįd : éí Ízrel dine'é t'áá ałtso aláahgo naat'áanii t'áadoo le'é shá yaa nídóot'įįł danízingo yich'į' nehekáahii éí Ábsalam t'áá bí Ízrel dine'é ayóó'ádabó'níi doogo niyiiłnééh .
10:15:007:0	Dį́į́' nááhaidóó bik'ijį' Ábsalam éí aláahgo naat'áanii áyidííniid , Nánooshkąąh , shíni'dii shi'níłníihgo ádee haasdzí'ígíí bik'eh ádeeshnííł ; éí Bóhólníihii bich'į' ádee haasdzí'ígíí Hííbran kin haal'áhígi bi'deeshłííł .
10:15:008:0	Jó , ná naal'a'í nishłíinii ádee haasdzíí' ; éí Gíísher kin haal'áadi Síriya kéyahgi naashá yę́ędą́ą́' ádíshní , Bóhólníihii t'áá aaníí Jerúsalem kin haal'áajį' shił nát'áazhgo índa Bóhólníihii bá naash'a' doo .
10:15:009:0	Nít'éé' aláahgo naat'áanii áháłní , Nílááh , nił hózhǫ́ǫgo yínááł . Áádóó dashdiiyáago Hííbran kin haal'áágóó jiníyá .
10:15:010:0	Nidi Ábsalam éí Ízrel dine'é t'áá ałtso bitahgóó naalchi'í tajoos'a'go ájíní , Deenásts'aa' bidee' bee í'dílzoołí dasidoots'ą́ą'go díigi ádadidoohniił , Ábsalam éí Hííbran kin haal'áagi nant'á silį́į́' .
10:15:011:0	Ábsalam éí Jerúsalem kin haal'áádóó diné naakidi neeznádiingo hágo yidííniidígíí ákǫ́ǫ́ yił dah diikai ; t'áadoo át'éhígóó índa t'áadoo baa ákodaznízinígóó yił yíkai .
10:15:012:0	Áádóó Ábsalam éí Gáílo dine'é Ahíthofel yíká i'ííł'a' ; éí David yá bił ééhózinii nilį́įgo bikin haal'áádę́ę́' t'áá éí Gáílo hoolyéédę́ę́' shaazhdoogááł hó'ní ; íídą́ą́' nááhidoonihii náájiiłniihgo baa nijighá . Áko nahont'ingo ihodeest'áanii t'áá íiyisí bidziil silį́į́' índa diné éí Ábsalam yich'ijí danilíinii áłahjį' lą'í k'ee'ąą yilzhish .
10:15:013:0	Nít'éé' David hane' baa yít'ą́ągo kóhodoo'niid , Ízrel dine'é éí Ábsalam yikéé' nidookahgo ádiih tsídaazkééz .
10:15:014:0	Áádóó David bá nidaal'a'í t'áá ałtso Jerúsalem kin haal'áagi bił dah yikahígíí áyidííniid , Nídoohjeehgo yóó'adii'nééł , ákódeiidzaago t'éí Ábsalam doo nihidoołnéeł da ; doo hodíína' tsxį́į łgo dah didii'nééł ; t'áadoo hooyání nihik'iidoojahgoda , doo yá'át'éhígi ádanihidoolííł índa kin haal'áagi diltłish yee nidanihidoołtsiłgoda át'é .
10:15:015:0	Nít'éé' aláahgo naat'áanii bá nidaal'a'í aláahgo naat'áanii ádeidííniid , Shoo , ná naal'a'í daniidlíinii , bídahwííníilníihii aláahgo naat'áanii nílíinii , t'áá ánihidiníígóó ádeiit'į́į doogo hasht'e'ádadíníilzin .
10:15:016:0	Áko aláahgo naat'áanii dah diiyá áádóó bighandóó danilíinii t'áá ałtso bikéé' deínééh , nidi aláahgo naat'áanii éí asdzání neeznált'éego ba'ákéí yíł'ínígíí t'áá ákǫ́ǫ́ hooghan yaa ádahalyą́ągo áyiilaa .
10:15:017:0	Áko aláahgo naat'áanii dah diiyá áádóó diné t'áá ałtso bikéé' deínééh índa nízaadgóó adadziizná .
10:15:018:0	Áko bá nidaal'a'í t'áá ałtso bíighah ch'ídahaazná . Áádóó Kéreth dine'é t'áá ałtso , Pííleth dine'é t'áá ał tso índa Gathdóó dine'é t'áá ałtso éí diné hastą́ądi neeznádiingo Gath kin haal'áádóó hakéé' naakaígíí aláahgo naat'áanii yilą́ąjį' niníná .
10:15:019:0	Nít'éé' aláahgo naat'áanii éí Gathdóó dine'é éí Ítayai wolyéii áyidííniid , Ha'át'íísh biniyé ni ałdó' nihił yíkah ? Nighangóó nídídáahgo áadi aláahgo naat'áanii bił síníké , háálá dé'éyóní nílį́ áádóó yóó'adabi'diis'a'ígíí nílį́ .
10:15:020:0	Adą́ą́dą́ą́' índa yíníyáago da' ákoósh díí jį́ nihitah tádínáahgo áníshłéeh doo ? Dííyee' doo bééhózingóó tádíshááh , nílááh , nik'isóó bił nídíkááh ; aa a'ááh hasin índa t'áá aaníinii nił hólǫ́ǫ doo .
10:15:021:0	Áádóó Ítayai éí aláahgo naat'áanii ánéidoo'niidgo ání , Ts'ídá t'áá aaníí Bóhólníihii hiná áádóó bóhonishníihii aláahgo naat'áanii hiná ; ákót'éego ts'ídá t'áá aaníí bóhonishníihii aláahgo naat'áanii t'áá tádígháahgi , dadootsaałgi , doodaii' hináagi , ákwii ałdó' ná naal'a'í nishłíinii honishłǫ́ǫ doo .
10:15:022:0	Nít'éé' David éí Ítayai áyidííniid , Áko lą́ą , tį' yiikah . Áko Gathdóó dine'é Ítayai dah diináago diné bił naakaígíí t'áá ałtso áádóó ba'áłchíní bił naakaígíí t'áá ałtso yił nihiníná .
10:15:023:0	Áádóó kéyahgi kéédahojit'ínígíí t'áá ádzíłtso ayóó íits'a'go dajíícha , áko diné t'áá ádzíłtso ha'naagóó dah diiná , áádóó aláahgo naat'áanii t'áá bí ałdó' Kídran tó nílínígíí ha'naa niníná índa diné t'áá ałtso hoł yinéłígíí ha'naa bił nizhnínáago honoojíijigo bił dashdiiná .
10:15:024:0	Ákohgo Zéídak ałdó' índa Líívai dine'é bił naakaígíí éí Diyin God bitsits'aa' bee aha'deet'áanii deí'aah , áádóó Diyin God bitsits'aa' dílzinii ni' nideiz'ą́ , áko Abáíyathar áajį' níyá ; diné t'áá ałtso kin haal'áádóó ałtso ch'ídahaaznáajį' .
10:15:025:0	Áko aláahgo naat'áanii éí Zéídak áyidííniid , Nílááh , Diyin God bitsits'aa' dílzinii kin haal'áágóó nídóh'aah . Shich'oha'néego Bóhólníihii shąąh tsídeezkéezgo shił nihéédoot'ash , áko bitsits'aa' dílzinii índa bí hólǫ́ǫgi shił ííshjání íidoolííł .
10:15:026:0	Nidi , Doo naa shił hózhǫ́ǫ da , shiłníigo , shoo , kǫ́ǫ́ naashá , bíni'dii t'áá bił yá'át'éhígi áshílééh .
10:15:027:0	Nít'éé' aláahgo naat'áanii éí náá'iiłniihii Zéídak ałdó' ííłní , Náasdi áhodoonííł yaa halne'iísh nílį́ ? Nílááh , kin haal'áagi hózhǫ́ǫgo haz'ą́ą́góó nídídááh ; niye' nidilt'éego éí Ahímeiyaz niye' nilíinii áádóó Abáíyathar biye' Jánathan bił nídíkááh .
10:15:028:0	Shoo , honoojíidi dah nídzílgaígi ádeeshníłígíí bee shił hodíílnihígíí biba' ánísht'ée doo .
10:15:029:0	Éí bąą Zéídak áádóó Abáíyathar éí Diyin God bitsits'aa' dílzinii Jerúsalem kin haal'áágóó t'ą́ą́' názhní'ą́ągo áadi dzizkéé nít'éé' .
10:15:030:0	Nít'éé' David éí Dził Álivz wolyéii bíjiiyá áádóó jichago ákóde joogáałgo hatsii' bik'é'ésti'go áádóó hakee' t'áágééd , áádóó t'áá ałtso diné hoł naakaígíí bitsii' bik'ída'asti'go daachago hoł híikai .
10:15:031:0	Áko ła' David bił hojoolne'go ájíní , Ahíthofel éí t'áá nahont'inee indaha'áii yitaagháago Ábsalam yił nindaha'á . Áádóó David ázhdííniid , Bóhólníihii nílíinii , nánooshkąąh , Ahíthofel kót'é níinii doo áháyą' nídoodleeł .
10:15:032:0	Ákódzaadóó David éí dziłghą́ą'jį' hajiyáago Diyin God bich'į' nináhádlaahídi nahojiłáá nít'éé' , shoo , Árkadóó dine'é Húshai bi'éé' neheesdǫ́ǫzgo áádóó bitsii'jį' łeezh bąąhgo haa níyá .
10:15:033:0	Áko David ábíłní , Shił dah dini'áazhgo nahontł'aaígi shits'ą́ą́' ánít'ée doo .
10:15:034:0	Nidi kin haal'áágóó t'ą́ą́' nídínídzáago Ábsalam ábididííniił , Aláahgo naat'áanii nílíinii , ná naal'a'í nishłį́į doo ; t'áá nizhé'é yá naal'a'í nishłį́ yę́ęgi át'éego k'ad ni ałdó' ná naal'a'í nishłį́į doo . Ákohgo Ahíthofel kót'é nínígíí doo idééłníi da shá ádíílííł .
10:15:035:0	Da' doósh Zéídak áádóó Abáíyathar náá'iiłniihii nilíinii áadi nił hólǫ́ǫ da doo ? Éí bąą t'áá ha'át'íhída aláahgo naat'áanii bighandóó nídiits'į́hígíí éí náá'iiłniihii Zéídak áádóó Abáiyathar bił ch'íhí'aah doo .
10:15:036:0	Shoo , áadi biye'ké bi ł naakai ; Zéídak biye' Ahímeiyaz áádóó Abáíyathar biye' Jánathan áadi naa'aash ; éí t'áá ha'át'íhída nídiits'į́hígíí shich'į' bił béé'íłnih doo .
10:15:037:0	Áko Húshai éí David bik'is nilíinii kin haal'áajį' yah ííyá , áádóó Ábsalam éí Jerúsalem kin haal'áajį' yah ííyá .
