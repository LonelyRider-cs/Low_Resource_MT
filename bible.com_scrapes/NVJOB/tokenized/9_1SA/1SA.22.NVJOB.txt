9:22:001:0	Éí bąą David áádóó dashdiiyáago Adálam kin haal'á bíighahgi tsé'áán góne' ajoolwod , áko hak'isóó danilíinii índa hazhé'é bighandóó danilíinii t'áá ałtso haa dahodiizts'ą́ą'go ákǫ́ǫ́ hach'į' aheeskai .
9:22:002:0	Áko diné bich'į' nidahwii'náanii áádóó bąąh hadaaz'áii índa Saul binahat'a' doo bił yá'ádaat'éehii t'áá ałtso haa haaskaigo binanit'a'í dzizlį́į́' . Áko diné dį́įdi neeznádiin daats'í bił nijikai .
9:22:003:0	Áádóó David dah náázdiidzáago Mó'ab kéyahgi Mízpeh kin haal'áajį' jiníyá , áádóó Mó'ab dine'é aláahgo binanit'a'í ábizhdííniid , Nánooshkąąh , bíni' shimá áádóó shizhé'é kwe'é doo'ashgo Diyin God shá ádooníłígíí shił bééhoozinjį' kwe'é nił naháaztą́ą doo .
9:22:004:0	Áádóó Mó'ab dine'é aláahgo binanit'a'í baa ho'deet'eezhgo t'áá ákǫ́ǫ́ bił nidzíiztą́ą́ nít'éé' ; David éí bidziilgo nahaz'ą́ągi nahont'indi nijighá .
9:22:001:1	Saul éí Nob kin shijaa'gi nááda'iiłniihii neistseed
9:22:005:0	Ákohgo Diyin God yá halne'ii Géed wolyéii David áyidííniid , T'áadoo t'óó nahont'ingi nanináhí , nidi dah diináahgo Júdah kéyahgóó dínááh . Áádóó David dashdiiyáago tsintahgo hodíłch'ildi Héíreth hoolyéegi jiníyá .
9:22:006:0	Saul éí díí yaa hodiizts'ą́ą́' : David áádóó diné bił nijikaígíí yik'ídaaskai lá , ( íídą́ą́' Gíbiyah kin haal'áadi Réímah nahós'a'gi Saul tsinyaagi dzizdáago hatsiidétáán dah jootį́įłgo há nidaal'a'í hanánaazį́ ) .
9:22:007:0	Áádóó Saul éí bá nidaal'a'í binaagóó naazínígíí áyidííniid , Bénjamin dine'é nohłíinii , da'íísínółts'ą́ą́' , da' t'ááłá'í nootínígo kéyah índa ch'il na'atł'o'ii k'éédílyéeh doogi Jésii biye' wolyéiísh nihaa hodidoo'ááł índa da' t'áásh ánółtso siláo miilgo binanit'a'í danohłį́įgo índa siláo neeznádiingo binanit'a'í danohłį́įgo ánihidoolííł ?
9:22:008:0	Da' éísh biniinaa t'áá ánółtso shindahosoo'ą́ ? Shiye' nilíinii éí Jésii biye' yił aha'deet'ánígíí doo ła'da bee shił hoołne' da ; t'áá łah dinołt'éhí nidi doo ła' shik'édí nohłį́į da , índa shiye' éí shá naal'a'í shik'ijį' nilį́įgo áyiilaago t'áadoo bee shił dahoołne' da , áko éí díí jį́į́góó atíshidoolíiłgo shaa naa'na' .
9:22:009:0	Áádóó Íídam dine'é jílíinii Dóweg joolyéii éí Saul bá nidaal'a'í yinanit'a'í nilį́įgo áhodííniid , Jésii biye' éí Nob kin shijaa'jį' Aháítab biye' Ahímelek yich'į' yigáałgo yiiłtsą́ .
9:22:010:0	Áko éí Bóhólníihii bich'į' David yá sodoolzin , áádóó ch'iyáán ła' ya'níłtsood , índa Filístiya diné Goláíyath bidiltłish yeinítą́ .
9:22:011:0	Ákohgo aláahgo naat'áanii éí Aháítab biye' Ahímelek náá'iiłniihii áádóó Nob kin shijaa'gi hazhé'é bighandóó danilíinii t'áá ałtso éí náá'iiłniihii danilíinii bíká i'jííł'a' , áádóó aláahgo naat'áanii yaa haaskai .
9:22:012:0	Áádóó Saul ádííniid , Aháítab biye' nílíinii , shííníłts'ą́ą́' . Kǫ́ǫ́ naashá , bóhonishníihii , bizhdííniid .
9:22:013:0	Áko Saul áhodííniid , Ha'át'íishą' biniinaa ni áádóó Jésii biye' bił shinahosoo'ą́ ? Jó , bááh béíní' ą́ , áádóó diltłish béínítą́ índa Diyin God bich'į' bá ná'iisíníkango éí díí jį́į́góó atíshidoolíiłgo shaa naa'na' .
9:22:014:0	Áko Ahímelek éí aláahgo naat'áanii áyidííniid , Háishą' t'áá aaníí David ba'ahódlíii aláahgo naat'áanii yaadaaní nilínígi át'éego ná nidaal'a'í bitahgi ba'ahódlí ? Áádóó naa ádahalyáanii yinanit'a'í nilį́ , índa nighan góne' ił nilį́ .
9:22:015:0	Da' t'áásh éí t'éí Diyin God bich'į' bá ná'iisiskan ? Doodayéii , háni'dii aláahgo naat'áanii bá naal'a'í nishłíinii , doodaii' shizhé'é bighandóó danilíinii t'áá ałtso doo yá'át'éehii doo ła' ádá nihił béédahózin da , áko shí t'éí díí t'áá kóníshéhígo shił bééhózin .
9:22:016:0	Áko aláahgo naat'áanii áhodííniid , Ni Ahímelek índa nizhé'é bighandóó danilíinii t'áádóo nídí t'áá ánółtso dínóohnééł .
9:22:017:0	Áko aláahgo naat'áanii binaagóó bisiláo naazínígíí áyidííniid , Nídaahisgo , Bóhólníihii binááda'iiłniihii nidaałtseed , háálá David yich'ą́ą́h nidaakai , índa yóó'eelwodgo t'áadoo yee shił dahoolne' da . Nidi aláahgo naat'áanii bá nidaal'a'í éí Bóhólníihii binááda'iiłniihii t'áadoo nideistseed da .
9:22:018:0	Áádóó aláahgo naat'áanii éí Dóweg áyidííniid , Náhínáahgo , nááda'iiłniihii naniłtsxeed . Áko éí bijį́ Íídamdóó diné Dóweg názyizgo nááda'iiłniihii éí íífad wolyéii na'at'ą́hí łigaii dits'idgo ályaii yee hadadít'éhígíí tsebídiindóó ba'aan ashdla' yilt'éego neistseed .
9:22:019:0	Áádóó Nob kin shijaa'gi nááda'iiłniihii bikin haal'áhídi diné áádóó asdzání áádóó áłchíní áádóó t'ah da'ałt'o'ígíí áádóó béégashii , télii índa dibé ałtso diltłish bee nidzistseed .
9:22:020:0	Nidi Aháítab biye' Ahímelek wolyéii biye' ła' Abáíyathar wolyéego éí yisdáálwodgo David yikéé' eelwod .
9:22:021:0	Áko Abáíyathar éí David bił hojoolne'go ájíní , Saul éí Bóhólníihii binááda'iiłniihii neistseed .
9:22:022:0	Áádóó David éí Abáíyathar áyidííniid , Íídamdóó diné Dóweg hoołtsą́ bijį́į́dą́ą́' t'áá íídą́ą́' t'áá aaníí Saul bił hozhdoolnih lą́ą niizį́į́' . Shiniinaa nizhé'é bighandóó danilíinii t'áá ałtso nidaaztseed .
9:22:023:0	T'áá kǫ́ǫ́ shił nani'aash , t'áadoo nił yé'í , háálá shizéé' yidoot'įįłii ni ałdó' nizéé' yidoot'įįł , nidi shił nani'aashgo éí nidziih doo .
