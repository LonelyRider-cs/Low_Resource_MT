9:9:001:1	Saul aláahgo naat'áanii biniyé nábi'diiltį́
9:9:001:0	Diné léi' Bénjamin dine'é nilíinii Kish wolyé . Kish éí Éíbiyel biye' , Éíbiyel éí Zíírar biye' , Zíírar éí Biikórath biye' , Biikórath éí Afáíyah biye' , Afáíyah éí Bénjamin dine'é nilį́ . Kish wolyéhígíí at'į́ áádóó bóhólnííh ,
9:9:002:0	áádóó hó haye' hólǫ́ , éí Saul wolyé ; éí diné ániid naagháii bíiyisii nilį́ . Ízrel dine'é bitahdóó doo ła' haláahgo bíiyis da ; t'áá íiyisí diné nineezii jílį́ , áko diné t'áá ałtso t'áá hawosígo ádaníłtso .
9:9:003:0	Áko Saul bizhé'é Kish bitélii yóó'ííjéé' . Ákohgo Kish éí biye' Saul áyidííniid , Nílááh , naal'a'í ła' nídiiłteehgo télii hanohtá .
9:9:004:0	Áádóó Dził Íífreiyim báhátis jíí'áázh , áádóó Shaláísha nahós'a' biyi'góó ch'ízhní'áázh , nidi t'áadoo bik'ínizhnítą́ą' da . Áádóó kéyah Shéílim nahós'a' biyi'góó ch'ízhní'áázh , áko ákwe'é nidi ádin . Ákohgo Bénjamin dine'é bikéyah biyi'góó ch'ínáájít'áázh , nidi t'áadoo bik'ínizhnítą́ą' da .
9:9:005:0	Ákohgo Zuf hoolyéegi jiní'áazhgo há naal'a'í bił joo'ashígíí ábijiní , Tį' , t'ą́ą́' nikéédiit'ash ; shizhé'é daats'í télii yaa yooznahgo , jó , nihída nihikéé' bíni' íí'á .
9:9:006:0	Nidi naal'a'í ádííniid , Jó , diné léi' Diyin God bił hólóonii díí kin haal'áhígi kééhat'į́ , áádóó éí diné ił nilíinii nilį́ ; t'áá ałtsoní yee hahadziihii t'áá aaníí neheleeh . Sołtį' , ákǫ́ǫ́ diit'ash ; eii shį́į́ náádiit'ashgóó yee nihił hodoolnih .
9:9:007:0	Ákohgo Saul há naal'a'í ábizhdííniid , Nidi ákǫ́ǫ́ diit'áazhgo ha'át'íishą' díí diné baa diilyééł ? Háálá díí nihi'azis biyi' ch'iyáán ásdįįd áádóó bik'é nidoolyéełgo diné éí Diyin God bił hólóonii baa diilyéłígíí ádin . Ha'át'íísh ałdó' nihee hólǫ́ ?
9:9:008:0	Áko naal'a'í éí Saul ánéidoo'niid , Na' , kǫ́ǫ́ béésh łigaii shékel wolyéhígíí dį́į'go shijaa'ígíí t'ááłá'í si'ą́ bíighahgo shee hólǫ́ , áko diné éí Diyin God bił hólóonii baa deeshniłgo náádiit'ashgóó yee nihił hodoolnih .
9:9:009:0	( Ałk'idą́ą́' Ízrel dine'é bitahgi Diyin God neízhdídóołkiłgo ájíniih , Sołtį' , diné náásgóó ádahodooníiłii yaa halne'ii bich'į' diikah ; jó , éí k'ad Diyin God yá halne'ii wolyéhígíí éí ałk'idą́ą́' náásgóó áhodooníiłii yaa halne'ii wolyéé nít'éé' . )
9:9:010:0	Ákohgo Saul éí bá naal'a'í áyidííniid , Yá'át'éhígi ádííníniid , sołtį' , ákǫ́ǫ́ diit'ash . Ákohgo kin haal'áágóó diné éí Diyin God bił hólóonii kééhat'ínígi jiní'áázh .
9:9:011:0	Ákohgo kin haal'áhígíí bich' į' dah yisk'id góde joo'ashgo ch'ikéí tó hadeidiyoolohgóó deíkáahgo bidááshní'áázh , áko ádabizhdííniid , Da' diné náásgóó áhodooníiłii yaa halne'iísh kwe'é naaghá ?
9:9:012:0	Nít'éé' ádahodííniid , Aoo' , kwe'é naaghá ; jó , t'áá nihítséedi níyá . Tsxį́įłgo óht'į́ , jį́į́dą́ą́' díí kin haal'áhígi níyá , háálá aláahdi yanáalk'id bikáa'gi díí jį́ diné nááda'iiłniihgo yaa nídiikai .
9:9:013:0	T'áá kin haal'áhíjį' oo'áázhgóó bik'ídínóotááł ; t'ah doo aláahdi yanáalk'id góde i'niiyą́ą́' yiniyé dah diighááhgóó , háálá bí áadi yigháahgo índa diné ida'niiyį́į́h ; jó , hó nááhidoonihii bik'i sozdilzįįh , áádóó índa hágo dabidi'niihgo nehekáhígíí da'ayį́į́h . K'ad ákóde dooh'ash , háálá t'áadoo hodina'í bik'ídooh'ash .
9:9:014:0	Ákohgo kin haal'áá góde jiní'áázh . Ts'ídá k'adę́ę kintah góne' aji'aashgo , shoo , aláahgo yanáalk'id góde Sámuel deeyáago hadááh níyá .
9:9:015:0	Bóhólníihii éí Sámuel yił hoolne'go t'ááłá'í yiską́ hadziihgo Saul doogáałgo ání ,
9:9:016:0	Yiską́ągo kóhoodzaago diné ła' naa deesh'aałígíí éí dinéhígíí Bénjamin dine'é bikéyahdę́ę́' naaghá , áko ak'ah bik'i yeidííziłgo ats'ádííłtéełgo shidine'é Ízrel yinant'áa doo . Ákohgo Filístiya dine'é bits'ą́ąjį' shidine'é yisdéidoonił , háálá shidine'é bich'į' nidahwii'nánígíí nish'į́įgo shich'į' daachago diséts'ą́ą́' .
9:9:017:0	Áádóó Sámuel éí Saul yiyiiłtsą́ągo Bóhólníihii ábidííniid , Shoo , eii diné bee nił hweeshne'ígíí át'į́ ! Díí lą́ą shidine'é yinant'áa doo .
9:9:018:0	Áko Saul ch'é'étiingi Sámuel bich'į' nizhníyáago ájíní , Shił hólne' , baa nánooshkąąh , háadishą' náásgóó ádahodooníiłii yaa halne'ii bighan ?
9:9:019:0	Sámuel éí Saul áyidííniid , Shí náásgóó ádahodooníiłii yaa halne'ii nishłį́ . Nílááh , aláahgo yanáalk'id bikáa'jį' shilą́ąjį' hasínááh , háálá díí jį́ nił adeeshį́į́ł , áádóó yiską́ągo néé'níshníihgo índa baa nitsíníkeesígíí t'áá át'é bee nił hodeeshnih .
9:9:020:0	Táá' yiskánídą́ą́' nitélii yóó'eekaígíí t'áadoo bąąh níni'í , háálá éí shónáozt'e' . Háí diné shį́įshą' Ízrel dine'é t'áá ałtso yinízinii jílį́ ? Jó , éí t'áá ni áádóó nizhé'é bighandóó danilíinii ałdó' .
9:9:021:0	Saul ánáázhdí'ní , Shí éí Bénjamin dine'é nishłį́įgo Ízrel dine'é bitahdóó t'áá ałtso bi'ohgo áníilt'e' . Áádóó shizhé'é bighandóó Bénjamin dine'é danilíinii t'áá ałtso ayáhígo ádaat'é . Ha'át'éegishą' bee ákót'éego shich'į' yáníłti' ?
9:9:022:0	Ákohgo Sámuel éí Saul áádóó bá naal'a'í yił dah yidii'eezhgo wóne'é yah ayíí'eezh ; áadi ánda'iikaah bá haz'ánígi yił da'dooyį́į́ł biniyé yił dah dineezbin .
9:9:023:0	Sámuel éí ch'iyáán ííł'íní áyidííniid , Atsį' hasht'e'nidííkááł , nidííniid yę́ę nídiikaah ; tádiin daats'í yilt'éego nidahaaskai lá .
9:9:024:0	Áko ch'iyáán ííł'íní éí ajáád t'áá át'é nízhdiiką́ągo Saul biyaa nizhníką́ , áádóó Sámuel ádííniid , Shoo , kǫ́ǫ́ ná'ánászįįdígíí niyaa niiką́ągo niyą́ . Diné bee bi'níłnii'dóó wóshdę́ę́' ná hasht'e'siką́ągo áajį' ahoolzhiizh . Éí bijį́ Saul éí Sámuel bił ajííyą́ą́' .
9:9:025:0	Áádóó aláahgo yanáalk'idę́ę́' hadáájoot'áazhgo kin haal'áhíjį' ajíí'áázh . Kin bighą́ą'di Sámuel éí Saul bił ahił nahodzisne' .
9:9:026:0	Ákohgo hayííłką́ągo Sámuel éí kin bighą́ą́'góó Saul yíká ádííniid , Nídiidááh , níláhgóó néé'deeshnih . Ákohgo Saul nídii'na' áádóó t'áá ájíłah kin bitah ch'ída'iiztiiníjį' ch'ízhní'áázh .
9:9:027:0	Áádóó k'adę́ę kin haal'áádóó ch'íjíkáahgo Sámuel éí Saul áyidííniid , Ninaal'a'í nihilą́ąjį' yínááł , bidiní , áádóó ákǫ́ǫ́ dah diiyáago ni éí t'áá kwe'é t'óó kónízahíjį' shiba' sínízį́į doo , áko Diyin God bizaad bee nił hodeeshnih .
