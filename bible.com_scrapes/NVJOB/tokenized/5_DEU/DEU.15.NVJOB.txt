5:15:001:1	Náhááh bii' ééhidichídígíí
5:15:001:0	Tsosts'id náhááh góne' ąąh hadasooł' áhígíí t'óó bik'indadi'yohzóoh dooleeł .
5:15:002:0	Ąąh háá'á bik'ińda'deesdzooígíí kót'éego bee haz'ą́ą doo : t'áá háiida bił kééhojit'íinii bąąh hajííł'áhígíí t'óó bá bik'inízdoozoh . Bił kééhojit'íinii , doodaii' hak'is bąąh hajííł'áhígíí doo bee bizhdiilkaal da doo , háálá Bóhólníihii ąąh háá'á t'óó aa hidit'aahgo yee nihoní'ą́ .
5:15:003:0	Doo Ízrel dine'é nilíinii t'áá nich'į' niná'doodléełgo bee bidinilkaal doo , nidi Ízrel dine'é nilíinii bąąh háíníł'áhígíí t'óó bá bik'ińdíízoh .
5:15:004:0	Áko nihitahgi doo ła'da bahojoobá'í da doo , háálá Bóhólníihii nihiDiyin God nilíinii kéyah nihíí' dadooleełgo nihaidiní'ánígíí biyi' Bóhólníihii t'áá íiyisí nihik'ijidlíi doo .
5:15:005:0	Bóhólníihii nihiDiyin God hazhó'ó biinéé' deísółts'ą́ą'go díí bik'eh ó'oo'níiłii t'áá át'é bee nihich'į' haasdziihígíí ádaa dasoosįįdgo t'éiyá nihik'ijidlíi doo .
5:15:006:0	Áko Bóhólníihii nihiDiyin God yee nihoní'áanii bik'ehgo nihik'ijidlíi doo , áádóó ał'ąą ana'í t'óó ahayóígíí bich'į' béeso a'iiníiłii danohłį́į doo , nidi bí éí doo nihada'iiníił da doo , índa ał'ąą ana'í t'óó ahayóígíí bindanoht'áa doo , nidi bí éí doo nihindant'áa da dooleeł .
5:15:007:0	Nihitahgóó té'é'į́ yik'ee naagháii nihik'isóó danilíinii ła' nilį́įgo , éí nihikéyah Bóhólníihii nihiDiyin God nihaidiní'ánígi nihikin hadaas'áagi łahgo kééhat'į́įgo doo bich'į' nihijéí doołtł'is da , doodaii' doo t'óó bídadínóołyęsh da .
5:15:008:0	Nidi bich'į' nihił dahadlee'go yídin nilínígíí bíighahgo béeso baa nída'ohniłgo bił yá'át'éeh doo .
5:15:009:0	T'ááká yíila' nihijéí bee nichxǫ́'ígo tsídóhkeesgo kódóhniih lágo , Tsosts'id náhááh góne' ąąh háá'á bik'ińda'didzóóh baa nááhoolzhíísh . Áko nihik'is té'é'į́ nilį́įgo t'óó nabídanołyęęshgo áádóó doo t'áá k'ad bada'sooláágóó t'óó nihik'ijį' nilį́įgo Bóhólníihii yíká áníi doo , índa bí biniinaa ádił da'soołziih doo .
5:15:010:0	T'áádóo nídí bich'į' nihił dahadlee' áádóó bich'į' danihíłtłeehígíí t'áadoo bik'édí danohłíní ; ákódaoht'į́įgo Bóhólníihii nihiDiyin God nihinaanish nilíinii índa t'áá ádaohłíłígíí t'áá ałtso yił nihik'ijidlíi doo .
5:15:002:1	Naalte' danilíinii baa áháyą́ągi
5:15:011:0	Háálá kéyahgi badahojoobá'íígíí áłahjį' nihił dahólǫ́ǫ doo ; éí bąą díí nihich'į' bee haasdziihgo kódíshní , Nihik'isóó danilíinii badahojoobá'íii áádóó hojooba' nahas'áanii nihikéyahgi nidaakaígíí bich'į' nihił dahadlee' doo .
5:15:012:0	Áádóó nihidine'é éí Hííbrew dine'é nilį́įgo hastiin , doodaii' asdzánída nihinaalte' danilį́į doo biniyé nihich'į' nidabi'diiniihgo hastą́ą́h nínáhahjį' nihá ninádaal'aah doo , nidi tsosts'id náhááh góne' béédahidohchíid doo .
5:15:013:0	Áko t'áadoo át'éhígóó béédahidohchíidgo t'áá ákohígo t'áadoo bééda'ayołnéhí .
5:15:014:0	Nihidibé danihíłtłeehgo ła' bá ats'ádadoohnił , áádóó tł'oh naadą́ą́' haaltséedii ła' baa dadoohjih , índa ch'il na'atł'o'ii yishjizhgo bąąh haa'nii'ii ła' baa dadoohsił . Bóhólníihii nihiDiyin God nihik'idajisdli'ígi át'éego baa dajiidoohbaał .
5:15:015:0	Ííjip kéyahdi naalte' danohłį́į́ nít'éé' yę́ę nibéédahołníih dooleeł , áko Bóhólníihii nihiDiyin God náánihiisnii'go nihik'é niná'ídláago bąą díí jį́ díí kódaat'éhígíí nihich'į' bee haasdziih .
5:15:016:0	Kóhodoonííł : bí ánihididooniiłgo , Doo nihits'ą́ą́' dah dideesháał da , háálá ayóó'ánihó'ní áádóó na'áłchíní ayóó'áyó'ní índa niha'ałk'ee bił yá'áhoot'ééh .
5:15:017:0	Tsah nitsaazii bee dáádílkał bik'ijį' bijaa' bigháda'doohtsih , áádóó náásgóó nihá naal'a' doo , índa asdzání nihinaalte'ii ałdó' t'áá ákódadoohłííł .
5:15:003:1	Alą́ąjį' nidahachíihii diyingo nináhidit'aahii
5:15:018:0	Nidi doo nihá nantł'agóó nihinaalte' nihits'ą́ą́' dah nídidoodááł , háálá ílį́įgo adeenáago naalnishii biláahgo ahą́ą́h nániiláago naalnishgo hastą́ą́h nááhai , áko Bóhólníihii nihiDiyin God éí nihindaanish t'áá át'é yik'ijidlíi doo .
5:15:019:0	Nihilį́į́' biką'ii alą́ąjį' nidahachíhígíí éí Bóhólníihii nihiDiyin God bich'į' dílzingo ádadoohłííł ; béégashii biką'ii alą́ąjį' nidahachíhígíí doo bee nihoyíłdlaad da doo , índa dibéką'ii alą́ąjį' nidahachíhígíí doo tánídadohgish da doo .
5:15:020:0	Bóhólníihii nihiDiyin God binááł t'áá nináhááh bik'eh nída'ohdį́įh doogo Bóhólníihii náhodidoo'áałgi nihí índa nihada'áłchíní bił ákódaaht'į́į doo .
5:15:021:0	Áádóó ha'át'éegoda alį́į́' bąąh dahaz'ą́ągo na'niłhodgoda , doodaii' doo oo'į́įgoda , doodaii' yéego bąąh dahaz'ą́ągoda éí t'ááká Bóhólníihii nihiDiyin God bich'į' náádahołniih yíila' .
5:15:022:0	Nidi t'áá danihiníghanídi dadoohsį́į́ł , doo bi'didéehii áádóó bi'didéehii éí jádí bitsį' áádóó bįįh bitsį' yidánígi át'éego deiyą́ą doo .
5:15:023:0	T'áá hazhó'ó bidił t'éí t'áadoo daohsání ; łeeshtahjį' tó yaadzídígi át'éego ni'jį' yadahoohsíid doo .
