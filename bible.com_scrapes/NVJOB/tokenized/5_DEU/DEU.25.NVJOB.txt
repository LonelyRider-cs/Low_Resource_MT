5:25:001:0	Diné ałghazhdit'áahgo , aa dahwiinít'į́įjį' ándahwii'aahii há hasht'éédeidoodlííł biniyé baazhdoo'ashgo , ła' t'áá ákogi át'éego yá hadoodzih , índa ła'ígíí éí ba'át'e' biniinaa yá nihodoo'ááł .
5:25:002:0	Áko kót'ée doo : diné doo yá'áshóonii náhodí'nóoltsxis bą́ą́h jílį́įgo , éí ánihwii'aahii hodínóołtéełgo ádąąh dahodzist'ánígíí bik'ehgo binááł díkwíidi shį́į́ náhodi'dooltxis .
5:25:003:0	Dízdiindi nídidooltsxisgo t'áá ákódí doo , áádóó biláahgo éí dooda ; nídi'dooltsxisgo bee haz'ánígíí biláahgo bił dziizdeestsxasgo éí hak'is t'áadoo nilínígóó ájiilaa doo .
5:25:001:1	Hak'is bił hajíí'ázhígíí be'asdzą́ą́ bá náázhdoogehgo bee haz'áanii
5:25:004:0	Béégashii éí tł'oh naadą́ą́' haił'éesgo t'áadoo bíchį́į́h bąąh nida'sooł'ání .
5:25:005:0	Diné t'áá ła' háá'áazhgo t'ááłáhígóó kééhat'į́įgo , nít'éé' ła' daaztsą́ągo áádóó ba'áłchíní t'áadoo hazlį́į́'góó , hwe'asdzą́ą́ nít'é'ígíí doo hak'éí nilíinii doo yił ahaa doot'ash da , nidi bahastiin yę́ę bitsásk'ehgi bik'is be'asdzą́ą́ náájídlį́į doo biniyé baa nínááhodi'dooltééł índa ahastiin yę́ę bik'is hwee ádíhólníihgo ha'áłchíní hodooleeł .
5:25:006:0	Áádóó kót'ée doo : alą́ąjį' há yizhchínígíí hak'is ádinígíí bízhi' bee yízhdóozhiił , áko éí Ízrel dine'é bitahdóó bízhi' doo nahjį' kódoolníił da .
5:25:007:0	Áko éí diné doo t'áá k'ad bik'is yę́ę be'asdzą́ą́ yá'ázyehgóó éí asdzání kééhojit'ínígi yah a'atiinjį' hastóí aląąjį' naazíinii bich'į' nizhdoogáałgo ábizhdidooniił , Shahastiin yę́ę bik'is éí t'áá bí bik'is bízhi' Ízrel dine'é bitahgi náás yit'ih dooígíí doo yinízin da . Shahastiin yę́ę bik'is jílį́įgo shee ádíhojólníih dooígíí doo jinízin da .
5:25:008:0	Áko hakin haal'áádóó hastóí aląąjį' naazíinii hágo dahodidooniiłgo hach'į' yádadoołtih , nidi , Doo she'asdzą́ą́ jidooleeł da , níigo yee yistee'go
5:25:009:0	hak'is yę́ę be'asdzą́ą́ nít'é'ígíí hach'į' nidoogáałgo éí hastóí aląąjį' naazíinii binááł hakee' haididoo'áałgo hanii'jį' yik'ídidoozhahgo ádidooniił , Díí diné bik'is yę́ę bitsásk'ehgi doo t'áá k'ad áłchíní náás oochííł áyiilaaígíí kóhodi'doolnííł .
5:25:002:1	Bee nahaz'áanii náádaała'ígíí
5:25:010:0	Áko Ízrel dine' é bitahgi , Bikee' baa diilyáii ba'áłchíní , bee ho'dójíi doo .
5:25:011:0	Diné nidilt'éego ahigą́ągo , nít'éé' ła' be'asdzą́ą́ bíká adoolwoł biniyé áajį' adoolchidgo , bahastiin bits'ą́ą́' atííł'íinii yaa azhjihgo
5:25:012:0	éí asdzání hála' k'ídoogish ; t'áadoo haa a'ááh danohsingo dahonół'íní .
5:25:013:0	Bee dah ní'diidlohí ał'ąą át'éii t'áadoo nihidah na'ayizii bii' nidasoołnilí ; éí nitsaaígíí índa áłts'íísígíí t'áadoo chodaoł'íní .
5:25:014:0	Nihighan góne' bee ída'neel'ąąhí ał'ąą át'éii t'áadoo nisoołnilí ; éí nitsaaígíí índa áłts'íísígíí t'áadoo chodaoł'íní .
5:25:015:0	Nidi bee dah ní'diidlohí t'áá ákogi át'éii áádóó bee ída'neel'ąąhí t'áá ákogi át'éii hazhó'ó nidasoołnil , áko Bóhólníihii nihiDiyin God kéyah nihaidiní'ánígíí bikáá' as'ahgóó anihídayiiłkaah doo .
5:25:003:1	Ámalek dine'é ałtso ádooldįįł biniyé ha'oodzíí'
5:25:016:0	T'áá ałtso kódaat'éii yaa nidaakaii índa doo t'áá ákogi ádaat'íinii éí Bóhólníihii nihiDiyin God doo bíłdin da .
5:25:017:0	Ííjip kéyahdóó ch'ínoonáago wohnéełgo Ámalek dine'é doo ákǫ́ǫ́ ádanihííł'įįdígíí béédaałniih .
5:25:018:0	Shą́ą́' , aadę́ę́' wohnéełgo nihaa hideeskaigo nihikéédę́ę́' íínáago éí doo dahadziilii nihikéédę́ę́' joonéłígíí nidahastseed ; t'áá éí nídazdínéeskaii áádóó ch'ééh dazdeeskaii ákódahóół'įįd , áko Diyin God doo yik'ee bił daayée' da .
5:25:019:0	Áko kót'ée doo : éí Bóhólníihii nihiDiyin God éí nihi'ana'í nihinás'áhígíí bits'ąą háá'áyį́į́h nihaidiní'ą́ągo kéyah Bóhólníihii nihiDiyin God nihaidiní'ánígíí ádíí' ádadoohłíiłgi kéédahoht'į́įgo , Ámalek dine'é danilíinii yádiłhił biyaagi doo béédahodoonih da biniyé ałtso nidadoołtsxił . Éí t'ááká baa dayoohnééh lágo .
