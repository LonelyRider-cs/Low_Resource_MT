5:32:001:0	Yót'áahdi hinooláii , da'íísółts'ą́ą́' , áko nihich'į' hadeesdzih ; nahasdzáán nílíinii , shizaad yísíníłts'ą́ą́' .
5:32:002:0	Shina'nitin éí níłtsą́gi át'éego naałtin doo áádóó shizaad éí dahtoo' náhádleehígi át'ée doo áádóó bee nidizhołgo nanise' bee yishzhohígi át'ée doo índa níłtsą́zhool ch'il bik'ijį' nítsxaazígi át'ée doo .
5:32:003:0	Háálá Bóhólníihii bízhi' baa ch'íhwiish'aah doo ; nihí éí Diyin God ayóó át'éii nilį́įgo baa yádaałti' doo .
5:32:004:0	Bí éí Tsé Niłdzilii nilį́ ; ts'ídá yá'át'éehgo áánííł , háálá yee át'éii t'áá ałtso t'áadoo át'éhí da ; Diyin God éí t'áá aaníí ba'ahódlíii nilį́ áádóó doo ákwii é'ét'éii bąąh ádin ; t'áá ákogi át'éii índa t'áá ákóne' át'éii nilį́ .
5:32:005:0	Ba'áłchíní t'áá bí ádadoolchxǫ'ii doo t'áá bí ba'áłchínígíí bik'ehgo ádzaa da ; doo ts'ííd ádaat'éégóó índa binda'adlo'go da'ahílchíihii danilį́ .
5:32:006:0	Da' Bóhólníihii kónídaohdlééh , dine'é doo áhályáanii áádóó doo hóyáanii nohłíinii ? Bí éí nihizhé'é náánihiisnii'ii nilį́ . Bí éí ánihiilaii índa ánihósinii nilį́ .
5:32:007:0	Ałk'idą́ą́' táda'dooldee' yę́ę béédaałniih ; náás da'níchį́į́dę́ę́' baa nitsídaohkees ; danihizhé'é nideídółkid , áko éí nihich'į' ííshjání ádeidoolííł ; nihá aląąjį' naazíinii bíndabídółkidgo nihił nídahodoolnih .
5:32:008:0	Aláahgo Ayóó'át'éii éí ał'ąą dine'é kéyah bíí' dadooleełii yá ałts'áyiizoh yę́ędą́ą́' áádóó Ádam bits'ą́ą́dóó deíchíihii ałts'áyiiznil yę́ędą́ą́' Ízrel dine'é ánéelt'e'ígíí bik'ehgo kéyah bá haadzoh .
5:32:009:0	Háálá Bóhólníihii bíi'ii éí bidine'é át'é ; Jéíkab hóó' dooleełii nilį́įgo nízhdiiłtį́ .
5:32:010:0	Honoojí doo bikáá' siláhígóó kéyah bił niiyóołgi t'áá hó bik'ízhníyá índa bił tázhdí'aashgo nazneeztą́ą́' áádóó anáá' baa áháyánígi át'éego baa áhojilyą́ą́ nít'éé' .
5:32:011:0	Atsá bit'oh yił hááhoniłchxa'go bit'a' yiłbalgo yee biyázhí háiniłka' , áádóó bit'a' k'ínéíłbałgo biyázhí yiyaa anát'ahgo nínáyiidlah .
5:32:012:0	Éigi át'éego Bóhólníihii t'éiyá bił tádíí'áazhgo diyin dabidi'níinii doo ła' hoł hólǫ́ǫ da nít'éé' .
5:32:013:0	Nahasdzáán bikáá' dawódahgóó tázhdígháahgo áhósin nít'éé' , áádóó dáda'ak'ehgóó ninádant'į́įhii jiyą́ą́ nít'éé' , áádóó tsék'izdę́ę́' tsés'ná bitł'izh índa tsétahdóó áliv bineest'ą' bik'ah jiyą́ągo áhósin nít'éé' .
5:32:014:0	Béégashii bits'ą́ą́dóó géeso índa dibé bibe' áádóó dibé yázhí áádóó Béíshandóó deenásts'aa' áádóó tł'ízíchǫǫh agháago yá'át'éehii índa tł'oh naadą́ą́' agháago yá'át'éehii bił jiyą́ą́ nít'éé' ; ch'il na'atł'o'ii bitoo' dił nahalingo łichíi'ii nidlą́ą́ nít'éé' .
5:32:015:0	Nidi Jéshuran éí nineelk'aigo adziiztáál . Nínílk'ah áádóó nitsį' ditą́ índa ninínílk'ai . Nít'éé' Diyin God áhoolaii yóó'azhdíí'ą́ áádóó Tsé Niłdzilii bee yisdájiigháhígíí t'óó bá nahojiłt'i' .
5:32:016:0	Diyin dabidi'níinii yee Bóhólníihii deiz'įįdgo łe'deiniisį́į́' índa doo haldinígi ádaat'ínígíí yee deiz'įįdgo yádahashchįįd .
5:32:017:0	Níłch'i bida'iiníziinii yich'į' nááda'iisnii' , nidi Diyin God bich'į' éí dooda ; diyin dabidi'níinii doo yéédahósingóó yich'į' nááda'iisnii' ; jó , diyin dabidi'níinii ániid dahazlį́į'ii , éí danihizhé'é yę́ę doo deidísin da nít'ée'ii yich'į' nááda'iisnii' .
5:32:018:0	Tsé Niłdzilii bá ninihi'diizhchíinii doo baa nitsóhkees da índa Diyin God ánihiilaii baa deisiyoonah .
5:32:019:0	Éí Bóhólníihii yiníł'į́įgo doo yíłdin da silį́į́' , háálá biye'ké índa bitsi'ké dabiz'įįd .
5:32:020:0	Áádóó ádííniid , Doo honísh'į́į da dooleeł ; ííshją́ą́ shį́į́ haa dajit'į́į doo , háálá da'ahílchíihii ák'eh hal'íinii danilį́įgo áłchíní doo bada'ahóodlíí' ádaat'éii danilį́ .
5:32:021:0	Doo Diyin God nilíinii yee bich'į' łe'dashiniisį́į́' ; t'áadoo dabiniyéhí daígíí yee dashiz'įįdgo bich'į' shádahashchįįd . Áko shí éí doo dine'é nilíinii bee łe'dahodínéesįįł , áádóó hodeesh'įįłgo ana'í doo áhályáanii bee hádahodeeshchįįł .
5:32:022:0	Háálá hodiiltłah nahalingo sháháchį'ii hool'áágóó ti'hoo'nííh bééhoneel'ą́ągo adoołk'ą́ął doo ; nihokáá'góó k'ee'ąą nídaneest'áanii t'áá bił adidoolk'ą́ą́ł , índa dził yee daniłdzilii yihodidoonił .
5:32:023:0	Doo yá'áshǫ́ǫ́góó áhát'íinii hak'i yáideestsihgo shik'aa' hak'ijį' choideesh'įįł .
5:32:024:0	Dichin bik'ee ádazhdoodįįł áádóó kǫ' ałtso i'diiłk'ą́ąhii yínííłtsoh ó'oołdįįłii áhodoołdįįł . Naaldlooshii da'aldeełii índa tł'iish nidaa'na'ii bik'aasda' bik'e'íyée'ii hak'ijį' bi'deeshnih .
5:32:025:0	Tł'óo'di ana'í dabidiltłish áádóó dahaghan góne' bik'eda'íyée'ii éí tsíłkéí áádóó ch'ikéí bízhą́ą́ nidaakaii t'áá bił áhodoołdįįł áádóó awéé' da'ałt'o'ii índa hastóí bitsii' daalgaii t'áá bił nidahodi'dootsił .
5:32:026:0	Kódíshní , Da'níłts'ą́ą́'góó tahoniiłkaad doo nít'éé' áádóó diné bitahgóó doo hwéédahaniihgóó áhooshłaa doo nít'éé' .
5:32:027:0	Da'ana'í hashké daniidzį́į'go t'áadoósh áhóne'gi da doo áádóó da'ana'í t'áá ádzaagóó doo t'óó kódaaníi da doo , Danihidziilígíí bee kót'éego ádahwiilyaa ; díí áhóót'įįdígíí yee' doo Bóhólníihii áát'įįd da .
5:32:028:0	Jó , shidine'é doo bich'į' yááti' da áádóó doo ak'ida'diitįįh da .
5:32:029:0	Dahóyą́ą dooleeł yę́ę , áko díí yik'idadi'dootį́į́ł nít'éé' áádóó bidáahdi áhoot'ée dooleełii yaa nitsídaakees doo nít'éé' .
5:32:030:0	Haash yit'éego t'áá łah jidilt'éhígo éí miil ánéelą́ą'go diné haijah doo nít'éé' ; áádóó naakizhdilt'éego éí neeznáadi mííl diné hak'ee yóó'adínóodzoł ? BiTsé Niłdzilii bine' nidadziidziihii nahwiis'nii'go áádóó Bóhólníihii nahjį' nihodiní'ą́ągo t'éiyá ákót'ée doo nít'éé' .
5:32:031:0	Jó , bitsé éí doo nihí nihiTsé Niłdziliigi át'ée da ; éí nihi'ana'í t'áá bí ándahwii'aahgo ádaa ákodandzin .
5:32:032:0	Jó , bich'il na'atł'o'ii éí Sádam kin haal'áii bich'il na'atł'o'iigi át'é áádóó Gomárah kin haal'áii bidá'ák'ehgóó deíl'áhígíigi át'é ; éí bineest'ą' dadík'ǫ́ǫ́zh ; bich'il na'atł'o'ii bąąh dah naazyínígíí dadích'íí' .
5:32:033:0	Biwáin éí tł'iish báhádzidii bik'aasda' át'é índa tł'iish bik'aasda' bik'e'íyée'go báhádzidii át'é .
5:32:034:0	Díí lá shił hasht'e'siláago shiyódí bitahgi bidá'deedléezh ni .
5:32:035:0	K'ééhodidoo'níłígíí éí bee shóhólnííh ; shí k'éédideesh'nííł ; baa hoolzhiizhgo ałtádadidooghas ; bijį́ bich'į' hodiyoo'náłígíí koshídę́ę́' hadziih áádóó ábidoołdįįłii tsxį́įłgo bik'i hwiidooleeł .
5:32:036:0	Bóhólníihii bidine'é nayik'íyáłti'go yá nihodii'aah doo áádóó łahgo át'éego tsídookosgo bá nidaal'a'í yaa a'ááh dínóozįįł ; yee dabidziilígíí yits'ádooldahii áádóó naalte' , doodaii' doo naalte' danilíinii ádaadingo yaa ákoniizį́į́' .
5:32:037:0	Áádóó ádidooniił , Háájíshą' hadiyin dabidi'níinii índa hatsé bada'jólí nít'é'ígíí ?
5:32:038:0	Jó , éí daneesk'ahii náádajiiłniihgo biyeel ádajił'į́įgo deiyą́ą́ nít'éé' yę́ę índa wáin yanáadzi'go nááhániihii deidlą́ą́ nít'éé' yę́ę háájí daazlį́į́' ? Bíni'dii éí nídiijeehgo nihíká oojeeh ; bíni'dii éí bine' nidahohdzíih doo .
5:32:039:0	K'ad shí t'éí Diyin God nishłį́įgo shaa ákodanoohsįįh ; diyin shíká análwo'ii doo ła' hólǫ́ǫ da ; na'astseed áádóó hinááh áda'ashłe' ; tída'dishłe' áádóó ná'ásdziih ; doo nidi ła' shílák'eedóó háázhdoołtéełgo bízhneel'ání da .
5:32:040:0	Háálá yá'ąąshgóó yáádidiishnihgo kódíshníi doo , Hool'áágóó hinishná .
5:32:041:0	Shidiltłish bízdílidii hááháshk'aashgo áádóó ánihwiit'aah yiiłtsoodgo shi'ana'í dajílíinii k'éédahodeeshdlíił doo ; dashijoołxáii k'éédahodish'į́į doo .
5:32:042:0	Shik'aa' dił yidlą́ągo ádeeshłííł áádóó shidiltłish alghał doo ; éí ana'í nidabi'diztseedii áádóó dabi'disnáanii bidił yidlą́ą doo áádóó naat'áanii bitsii' danineezii yę́ę bitsį' yilghał doo .
5:32:043:0	Ał'ąą dine'é danohłíinii , Bóhólníihii bidine'é bił nihił nidahoozhǫǫh , háálá bá nidaal'a'í dabidił nidaashchxii'go ályaaígíí yá k'éédidoo'nííł índa bi'ana'í danilíinii k'éididoodlííł ; bikéyah áádóó bidine'é yaa a'ááh dínóozįįł .
5:32:044:0	Nít'éé' Mózes níyáago díí sin biyi'dóó saadígíí t'áá ałtso diné deididoots'į́įłgo bee bich'į' yájííłti' ; Nan biye' Jáshowa yił ní'áázh .
5:32:045:0	Áko Mózes éí díí saad t'áá ałtso Ízrel dine'é yich'į' yee yááłti'go ałch'į' ánáyiidlaa .
5:32:046:0	Ábijiní , Nihich'į' díí saad díí jį́ bee hahásdzí'ígíí hazhó'ó baa nitsídaahkees ; éí niha'áłchíní bich'į' bee hadahohdziihgo ádaa deilzįįhgo díí bee haz'áanii bits'ą́ą́dóó saadígíí t'áá ałtso yik'eh ádaat'ée doo .
5:32:001:1	Mózes éí Kéínan kéyahgóó jidídóo'įįł bee hwi'ílnii'
5:32:047:0	Nihich'į'go doo t'áadoo biniyéhí da , háálá nihe'iina' át'é ; díí bee kéyah biyi' as'ahgóó anihídayiiłkaah dooleełígíí bich'į' Jórdan tooh ha'naa nidoohnéełgo éí kéyah baa doohnéełgo ádíí' ádadoohłííł .
5:32:048:0	T'áá éí bijį́ Bóhólníihii éí Mózes yich'į' haadzíi'go ání ,
5:32:049:0	Nídiidáahgo Dził Ábarim ní'áhígíí bighą́ą'gi Nííbo dahats'osíjį' éí Mó'ab kéyah biyi' Jériko binaashiijį' hasínáahgo Kéínan kéyah éí Ízrel dine'é bíí' dooleełgo baa diní'ánígíí dínííł'įįł .
5:32:050:0	Áko dził bąąh hasíníyáago ákwii dadíítsaał , áádóó nizhé'é yę́ę bitah díínááł ; t'áá nik'is Éran Dził Hórgi daaztsą́ yę́ędą́ą́' dabizhé'é yę́ę yitah níyáhígi ádíínííł .
5:32:051:0	Háálá doo ákǫ́ǫ́ áshííníł'įįdígíí Ízrel dine'é bitahgi honoojí Zin hoolyéegi Méribah-Kéídesh tóogi ákóshiinilaa ; jó , Ízrel dine'é biníi'gi dinishyingo ashíínísin doo nít'éé' .
5:32:052:0	Ákót'ée nidi díí kéyah t' áá nízaadę́ę́' t'óó dínííł'įįł , nidi Ízrel dine'é kéyah baa dideesh'áłígíí doo biih díínáał da .
