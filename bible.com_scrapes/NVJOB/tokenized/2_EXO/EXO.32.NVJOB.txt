2:32:001:0	Ákohgo dziłghą́ą́'dę́ę́' Mózes doo hah níjídááhgóó diné haa ákodaniizį́į'go Éran yaa áłah silį́į'go ádeidííniid , Haa'íshą' , diyin nihilą́ąjį' hoo'į́į dooleełígíí nihá ádíílííł , háálá díí diné éí Mózes joolyéii Ííjip kéyahdę́ę́' ch'ínihiní'eezhígíí háájí shį́į́ dzizlį́į'go doo nihił béédahózin da .
2:32:002:0	Áko Éran áhodííniid , Nihida'asdzą́ą́ áádóó danihiye'ké índa danihitsi'ké éí óola bijadaatł'ólígíí baa dahidoohníiłgo shaa dahidoohjih .
2:32:003:0	Ákohgo diné t'áá ałtso óola dabijaatł'ólígíí hadeidiyii'nilgo Éran yaa dayiizhjaa' .
2:32:004:0	Áko óola jaatł'óół nízhdiinil áádóó jidííłhį́į'go nijik'ęęhgo béégashii yáázh béé'jiidlaa , áko ádadííniid , Ízrel dine'é danohłíinii , díí nihidiyin át'éii Ííjip kéyahdę́ę́' ch'ínihiní'eezh !
2:32:005:0	Ákohgo Éran éí béégashii yáázh be'elyaaígíí yiyiiłtsą́ągo bidááhdóó bikáá' náá'iiniihí áyiilaa , áádóó kójíníigo diné bił hojoolne' , Yiską́ągo Bóhólníihii bich'į'go dahodíínóhsingo áłah náhdleeh doo .
2:32:006:0	Áko t'ah abíínígo nízhdiijée'go didlidgo náádahaniihígíí áádóó hózhǫ́ǫ́jí náádahaniihígíí náádadziisnii' , áádóó diné dineezbingo da'ííyą́ą́' áádóó da'oodlą́ą́' , índa nídiijée'go tsi'deeskaigo be'elyaii yich'į' nidahałáago ida'niilzhiizh .
2:32:007:0	Áko Bóhólníihii éí Mózes áyidííniid , Nílááh , adáánídááh , háálá nidine'é Ííjip kéyahdę́ę́' ch'ííní'eezhígíí t'áá bí ádadoolchxǫ' ;
2:32:008:0	bee bich'į' haasdzí'ígíí t'áadoo hodina'í yits'áhaaskai ; t'áá bí óola deidííłhį́į'go béégashii yáázh ádá ádayiilaa áádóó yich'į' nidahałáago nááda'iiłniih , áko ádaaní , Ízrel dine'é danohłíinii , díí nihidiyin Ííjip kéyahdę́ę́' ch'ínihiní'eezhii át'é .
2:32:009:0	Áko Bóhólníihii éí Mózes ánéidoo'niid , Díí diné béédahasin ; jó , ák'eh dahal'į́įgo t'áá íiyisí doo nibída'didzil da ;
2:32:010:0	éí bąą k'ad , t'áadoo shiníníłtł'aaí díí diné hach'į' t'áá íiyisí hashké nísdzingo áhodeeshdįįł , áádóó nits'ą́ą́dóó diné ayóó át'éego náás ahoolchíiłgo ádeeshłíí ł .
2:32:011:0	Ákohgo Mózes éí Bóhólníihii haDiyin God níjookąąhgo ájíní , Bóhólníihii nílíinii , ha'át'éegoshą' Ííjip kéyahdę́ę́' ayóó át'éego nibee adziilii áádóó níla' bidziilii bee nidine'é ch'ííní'eezhígíí bich'į' hashké ninidzį́į́' ?
2:32:012:0	Ííjip dine'é ha'át'íidashą' dadidooniił ? Doo yá'át'ééhgóó honahaz'ą́ągo dziłghą́ą'di nahodoołtsiłgo nahasdzáán bikáa'jį' áhodoołdįįł biniyé ch'íhoní'eezh lá . T'óó báhádzidgo hashké ninidzį́'ígíí bits'ą́ąjį' ánání'nééh , áádóó nidine'é doo yá'át'éehii bee bich'į' nitsíníkeesígíí łahgo át'éego bąąh tsíńdíkees .
2:32:013:0	Éíbraham áádóó Áízak índa Ízrel ninaal'a'í danilį́į́ nít'éé' yę́ę béénílniih ; éí bich'į' ádee hahidíínídzíi'go ádabidííníniid , Yádiłhił biyi'di sǫ'ígi ánéelą́ą'go niha'áłchíní ts'ídá t'óó ahayóigo nídínéesht'į́į́ł , áádóó díí kéyah t'áá át'é niha'áłchíní baa dideesh'ááł , diníigo bee háínídzíí' , áko éí hool'áágóó bíí' dadooleeł .
2:32:014:0	Áko Bóhólníihii bidine'é doo yá'át'ééhgóó yąąh tsídeezkééz yę́ę łahgo át'éego yąąh tsíńdeezkééz .
2:32:015:0	Áko Mózes níjiiyáago tsé dilkǫǫhii naakigo bikáa'gi neeznáago bik'eh ó'oo'níiłii bee bééhániihii joojihgo dziłghą́ą́'dę́ę́' hadah nihéédzídzá ; éí tséhígíí t'áá ałch'ishdę́ę́' bik'e'ashchį́ .
2:32:016:0	Áádóó tsé dilkǫǫhgo ályaaígíí éí Diyin God binaanish át'é , áádóó bik'i na'ashk'aazhgo Diyin God t'áá bí ak'e'ashchį́įgo bikáá' .
2:32:017:0	Ákohgo diné hahóół'áago dadilwoshgo éí Jáshowa yidiizts'ą́ą'go Mózes áyidííniid , Níbaal naaznilígi diné nidáahgo anaa' yiits'a' .
2:32:018:0	Áko ájíní , Ak'eh dazhdeesdlį́į'go bąą dazhdilwoshígíí doo la' ákwíits'a' da ; haa dahoneeznáago biniinaa hahojííł'áhígíí ałdó' dooda , nidi dahataałgo diists'a' .
2:32:019:0	Áádóó Mózes éí níbaal naaznilígíí bit'áahjį' nizhníyáago béégashii yáázh be'elyaii áádóó azhish baa na'aldeehígíí dziiłtsą́ , áko Mózes éí bik'ee háhóóchįįdgo hoł hazhchihgo biniinaa tséhígíí nahjį' adziistł'ííd , áko dził bitsį́įdi nidziizti' .
2:32:020:0	Áko béégashii yáázh be'elyaii ádayiilaaígíí nízhdiiłtį́įgo jidííłid áádóó jíík'ą́ągo táłkáá'góó tajoozghaz , índa Ízrel dine'é bízhníłkadgo éí tóhígíí dayoodlą́ą́' .
2:32:021:0	Nít'éé' Mózes éí Éran áyidííniid , Díí dinéshą' ha'át'íí daniłníigo biniinaa ayóó át'éego ádił ni'iidzííh biih yínínil ?
2:32:022:0	Áko Éran ájíní , Shinanit'a'í , t'áadoo náháchį'go nił halchí'í ; díí diné át'éii nił bééhózin ; éí doo yá'át'éehii t'éí deidiniidzį́į́' .
2:32:023:0	Háálá ádashidííniid , Diyin nihilą́ąjį' hoo'į́į dooleełígíí nihá ádíílííł , háálá díí diné , Mózes joolyéii , Ííjip kéyahdę́ę́' ch'ínihizhní'eezhígíí háájí shį́į́ dzizlį́į'go doo nihił béédahózin da .
2:32:024:0	Áko ábidishní , T'áá háiida óola bee dahólónígíí háni'dii hadahizhdii'níił le' , ákohgo shaa dayiizhjaa'go tsídzáháłkaad , nít'éé' béégashii yáázh be'elyaii silį́į́' lá .
2:32:025:0	Mózes éí diné t'áá bí danízinígíí yaa naakaigo baa ákozniizį́į́' , jó , Éran éí diné bida'ana'í dabinááł t'áá bí danízinígíí yaa naakai doogo yich'į' yi'níłnii'go t'óó baa yádahóósįįd ,
2:32:026:0	áko níbaal naaznilígíí bich'į' yah ahóót'i'ígi Mózes dzizį́įgo ázhdííniid , Háishą' Bóhólníihii yich'ijí danilį́ ? Hágo , shaa hohkááh . Áko Líívai dine'é t'áá ałtso haa áłah silį́į́' .
2:32:027:0	Áko ábizhdííniid , Ízrel dine'é biDiyin God Bóhólníihii kóní , T'ááłá'í nootínígo nihidiltłish bił áká daałzisgo níbaal haal'áhígíí bich'éda'atiingóó dahidohkáahgo t'ááłá'í nootínígo nihik'is nidadoołtsił , áádóó ahíłk'isii índa nihił kéédahat'íinii ałdó' nidadoołtsił .
2:32:028:0	Ákohgo Mózes bizaad k'ehgo Líívai dine'é ákódaadzaa , áko éí bijį́ diné éí hastóí áádóó tsíłkéí danilínígíí táadi mííl daats'í nidaaztseed .
2:32:029:0	Háálá t'áá íídą́ą́' Mózes áhodííniid , Diyingo bits'ąą hasti'go díí jį́ Bóhólníihii bich'į' ni'ádidooht'ááł ; jó , t'ááłá'í nootínígo nihiye'da áádóó nihik'isda doo ákǫ́ǫ́ ádaadzaaígíí ádasoołdįįd , áko díí jį́ Bóhólníihii nihik'ijidlíi doo .
2:32:030:0	Ákódzaadóó biiskání Mózes éí diné áyidííniid , Ts'ídá ayóó át'éego ádił da'soołziihgo át'é , áko k'ad Bóhólníihii bich'į' déyá ; bee nihá k'ééhodoodǫǫłii nihá ádeeshł íiłgo t'ah nít'ée'da ádił da'soohsiihígíí nihá yóó'anéididoo'ááł .
2:32:031:0	Ákohgo Mózes éí Bóhólníihii yich'į' anáádzáago áadi ádííniid , Dooládó' ayói da ; díí diné ayóó át'éego ádił da'asiihgo óola dabidiyingo ádá ádayiilaa .
2:32:032:0	Nidi k'ad íinínízin ládą́ą́' ádił da'asiihígíí bá yóó'anídí'aah , doodaii' ninaaltsoos bii' shízhi' sínízohígíí k'éé'dííłchxǫǫłgo baa nánooshkąąh .
2:32:033:0	Nidi Bóhólníihii éí Mózes áyidííniid , T'áá háiida shich'į' ádił asiihígíí éí t'éí shinaaltsoos biyi' házhi' k'éé'deeshchxǫǫł ,
2:32:034:0	nidi k'ad nílááh , kéyah binahjį' nich'į' hahásdzí'ígíí éí diné biih ni'éésh ; jó , shidiyingo naal'a'í nihilą́ąjį' hooleeł doo , ákondi ánihodeesh'ááł bijį́įdi ádił da'asiihii bik'i hwiideeshłeełgo atídahodeeshłííł .
2:32:035:0	Áádóó Bóhólníihii yee atí'é ł'íinii yee atíhoolaa , háálá diné danilíinii dayókeedígíí bik'ehgo Éran éí béégashii yáázh be'elyaii áyiilaa .
