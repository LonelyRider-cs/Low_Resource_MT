26:39:001:0	Diné nílíinii , Gag bik'ijį' nílį́įgo handziihgo kóbidiní , Gag yinílyéii , Mííshek dine'é índa Túbal dine'é agháago binanít'áii , Bóhólníihii Diyin God kóní , Nik'ijį' nishłį́ , jó'akon ;
26:39:002:0	nándeesxisgo náhookǫsjigo nihoneel'ą́ą́dę́ę́' handínéesoł , áko t'áá náás nineesołgo Ízrel dine'é dabidził bik'iidoohjah ,
26:39:003:0	áádóó ałtį́į́' nishtł'ajígo bee dah yítį́įłii nílák'ee habízhdeeshhałgo nish'náájí k'aa' dah yíjihii nílák'ee hadoołdas .
26:39:004:0	Áko índa ni áádóó nisiláo dah deínéehgo bił yínínáanii t'áá ałtso índa diné t'óó ahayóí nóóltą'ígíí éí t'áá bił Ízrel dine'é bidził naaznilgóó nidanihidi'dootsił , índa tsídii da'alghałii t'áá ałtso índa naaldlooshii dahashkéii t'áá ałtso danihidoolghał biniyé baa nihidideesh'ááł .
26:39:005:0	Halgaigi nidanihidi'dootsił , háálá shí haasdzíí' , ní Bóhólníihii Diyin God .
26:39:006:0	Méígag dine'é áádóó tónteel bibąąhgóó bohoníłdzilgo kéédahojit'íinii kǫ' hak'ijį' yeideeshnił , áádóó índa Bóhólníihii nishłį́įgo hoł béédahodoozįįł .
26:39:007:0	Shidine'é Ízrel bitahgi éí shízhi' diyinii bééhózingo ádeeshłííł , áádóó shízhi' diyinii doo ílį́į́góó ts'ídá doo bee hanáá'doodzih da , áko índa Ízrel dine'é bitahgi Bóhólníihii Diyinii nishłį́įgo ał'ąą dine'é bił béédahodoozįįł .
26:39:008:0	Bóhólníihii Diyin God ání , Shoo , bich'į' hoolzhish áádóó bohodoolnííł , éí t'áá íídą́ą́' bee haasdzíí' .
26:39:009:0	Áadi índa Ízrel dine'é bikin hadaas'áágóó kéédahojit'ínígíí áádę́ę́' ch'íhizhdookahgo naagé ádaat'éii , béésh téél ách'ą́ą́h dah yit'áałii áádóó ałtį́į́' índa k'aa' , tsihał áádóó tsiidétáán éí bee anadahat'íinii yee déédeidiłjahgo dabikǫ' doo ; t'áá ákódaat'į́įgo tsosts'id nídoohah ,
26:39:010:0	áko chizh dahólǫ́ǫ́góó doo nídazhdikah da doo , índa tsintahdi doo da'dzitseełgóó áádę́ę́' doo chizh nidajiiyeeh da doo , háálá bee anada'al'íinii éí dahachizh dooleeł ; nidahałtseedgo honaalye'é náádayíizhchid yę́ę nidadziłtseedgo binaalye'é náádahízhdóochił , áádóó nidahałtseedgo hayéél adayiizyíinii nidadziłtseedgo biyéél adahizhdooyééł , ní Bóhólníihii Diyin God .
26:39:011:0	Éí bijį́ Ízrel dine'é bikéyahgi tónteel hiníyínígíí ha'a'aah bich'ijígo honíts'aa'go diné bideetiingi Gag índa hasiláo t'áá yinééł nít'éé' bił łeeh hodi'doo'nił ; Gag dine'é t'óó ahayóí dah yinéełii ákwii yóó'ádaalyaaígíí biniinaa atiingóó nidadikahii t'áá ádíjį' nidahakáah doo ; ákwii Héíman-gag honíts'aa' hoolyée doo .
26:39:012:0	Tsosts'id nídeezidjį' kéyah t'áá náhwiist'ą́ą́ nít'éé' hasht'ééhálnééh biniyé Ízrel dine'é yóó'ádahale' doo .
26:39:013:0	Éí hoolzhishdi ayóó ánísht'éhígíí ííshją́ą́ áshłaago éí kéyahdóó diné t'áá yíl'áá nít'éé' yóó'ádahodoolíiłgo bee béédaho'dílzingo baa ha'niih doo , ní Bóhólníihii Diyin God .
26:39:014:0	Tsosts'id nídeezidóó bik'ijį' diné ła' yits'ádeidooniłgo kéyah t'áá nidahashjizhígi nidantáago éí kéyahgóó háádiikahgo , áko diné nidaaztseedgo t'ah doo yóó'ádaalnéehii ahandayiijáahgo yóó'adeidoolííł ; kót'éego kéyah t'áá náhwiist'ą́ą́ nít'éé' hasht'éédahodoodlííł .
26:39:015:0	Éí kéyahgi díí diné bits'á'nilígíí yikahgóó ła' t'áá háiida diné bits'in shijaa'go yiyiiłtsą́ągo diné yóó'ada'ał'ínígíí Héíman-gag honíts'aa'di yóó'ádayiilaajį' ts'in naazhjaa'ígíí bíighahgóó bee ééhózinii yadahizhniishį́įh doo .
26:39:016:0	Hamónah kin haal'áhígíí ałdó' ákwe'é doo . Kót'éego kéyah t'áá náhwiist'ą́ą́ nít'éé' hasht'éédahozhdoodlííł .
26:39:017:0	Áko ni , diné nílíinii , tsídii ałtah ádaat'éii t'áá ałtso índa naaldlooshii ałtah ádaat'éii t'áá ałtso bich'į' handziihgo ábidiní , Bóhólníihii Diyin God kóní , Ízrel bidził naaznilii bighą́ą'di náádahaniihiigi át'éego bee áda'azįįdii ayóó ánéelą́ą́' , áko náádahaniihiigi át'éego bee áda'azįįdii nihiba' hasht'eeshłéhígíí biniyé ahíhohkáahgo hágo áłah hohłeeh áádóó da'doo łghał índa dił dadoohdlį́į́ł .
26:39:018:0	Béíshan nahós'a'dóó daneesk'ahii t'áá ałtso diné ayóó ádaat'éii éí deenásts'aa' nidahalinii , dibé yázhí nidahalinii , tł'ízí nidahalinii , dóola nidahalinii dadoołghał áádóó nihokáá'góó naat'áanii danilíinii bidił dadoohdlį́į́ł .
26:39:019:0	Náádahaniihiigi át'éego bee áda'doozįįłii nihá hasht'eeshłéhídi hwiih dasoolį́į'jį' neesk'ahii dadoołghał áádóó nihił dahoniidoijį' dił dadoohdlį́į́ł .
26:39:020:0	Łį́į́' índa tsindaabąąs bijáád naakiígíí yee nidaabaahii áádóó diné ayóó ádaat'éii índa t'áá ałtah át'éego nidaabaahii éí shibikáá' adání bikáá'dóó daołghałgo bee hwiih dadoohłeeł , ní Bóhólníihii Diyin God .
26:39:021:0	Áko bee ayóó ánísht'éii ał'ąą dine'é bitahgóó bééhózingo ádeeshłííł , áádóó hánihoní'ánígíí índa k'ídinishnii'go atíhooshłaaígíí ał'ąą dine'é t'áá ałtso bił béédahodoozįįł .
26:39:022:0	Éí bijį́ áádóó náás hoolzhishgóó Ízrel dine'é biDiyin God yídahółníihii nishłį́įgo bił béédahodoozįįł .
26:39:023:0	Áádóó ał'ąą dine'é éí Ízrel dine'é doo ákwii ádáát'įįdígíí biniinaa bi'disnáago bił béédahodoozįįł ; ádił nida'iisíi'go biniinaa doo bik'i dínísh'į́į' da sélį́į́' , áko hwe'ana'í danilíinii baa hodiní'ą́ągo t'áá ádzíłtso diltłish bee ho'doogą́ą́' .
26:39:024:0	T'óó badaa'ihígi ádajit'ínígíí áádóó bee haz'áanii dajiitíihii biniinaa haa nísíst'įįd áádóó doo honísh'į́į da sélį́į́' .
26:39:025:0	Éí bąą Bóhólníihii Diyin God kóní , K'ad lą́ą índa Jéíkab bits'ą́ą́dóó oochíiłii yisnááh danilíinii nahjį' kódeeshłíiłgo daabíí' nít'éé' yę́ę bíi'go áńdeeshdlííł , áádóó Ízrel dine'é t'áá ałtso baa a'ááh dínéesįįł áádóó shízhi' Diyinii baa łe'nisingo hánígo baa áháshyą́ą doo .
26:39:026:0	Ízrel dine'é t'áá bí bikéyahdi t'áadoo bił yéé' áhóle'í kééhat'į́įgo baa yádaznízin nít'éé' yę́ę áádóó na'adlo' shindajiisdéél nít'éé' yę́ę ałtso baa deizhdiyoonah .
26:39:027:0	Dadine'é bitahdę́ę́' náhoní'eezhgo áádóó hweda'ana'í danilíinii bikédaayahdę́ę́' áłah ánáhooshdlaago , áko índa ał'ąą dine'é t'óó ahayóí binááł Ízrel dine'é bitahgi dinishyin doo ,
26:39:028:0	áko índa bídahojíłníihii nishłį́įgo áádóó biDiyin God nishłį́įgo hoł béédahodoozįįł , háálá ał'ąą dine'é bitahgóó yisnááh dazhdooleełgo ahonííł kaad áádóó t'áá ádzíłtso t'áá hó hakéyahjį' áłah ánáhodeeshdlííł , áko ał'ąą dine'é bitahdi doo ła' t'áá áánináádajikai da dooleeł .
26:39:029:0	Ts'ídá doo hats'ą́ąjį' hanáádínéeshniił da , háálá Ízrel dine'é shiNíłch'i Diyinii baa diní'ą́ , ní Bóhólníihii Diyin God .
