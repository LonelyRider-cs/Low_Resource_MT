26:42:001:0	Áádóó tł'óo'di ahééhool'áhíjį' shił ch'ínáánát'áazhgo kin bii' sohodizindóó náhookǫsjigo kin si'ą́ą́ léi'jį' shił nináánát'áázh ; éí kin bii' sohodizin si'ą́ą́dóó náhookǫsjigo doo nízaadi kin si'ą́ą da .
26:42:002:0	Díí kin éí nááseego t'ááłáhídi neeznádiindóó ba'aan tsosts'idiin ké siláádóó náá'áłníí' áhoníłnééz , áádóó náhookǫsjígo ch'é'étiin hólǫ́ ; naaniigo t'éiyá tseebídiindóó ba'aan ashdla' ké siláádóó náá'áłníí' áhoníłtéél .
26:42:003:0	Wóne'di ahééhool'áhígíí tádiindóó ba'aan dį́į́' ké siláhígíí binaagóó áádóó tł'óo'di hótł'izgo ahééhool'áhígíí bíighahjį' táá' ałk'i dahooghan ; éí bitsį́į́góó dahonít'i' .
26:42:004:0	Díí ałk'i dahooghanígíí náhookǫs bich'ijígo bich'é'étiin dahólǫ́ǫgo naaniigo tsosts'idts'áadah ké silá ádaníłtéél . Díí dahooghanígíí bitsį́į́góó t'ááłáhídi neeznádiindóó ba'aan tsosts'idiin ké silá áníłnéezgo honít'i' .
26:42:005:0	Índída akáa'di dahooghanígíí éí t'ah t'ą́'ídi hidees'nilígíí biniinaa ata'gi dahooghanígíí áádóó atł'áahdi dahooghanígíí éí bi'ohgo ádaníłtso .
26:42:006:0	Háálá díí táa'go ałk'i dahooghanígíí doo bíyah da'nii'áágóó ádaalyaa ; éí bąą akáa'di dahooghanígíí t'ą́ą́' hidees'nilgo ádaalyaa .
26:42:007:0	Áko ałk'i dahooghanígíí tł'óó'jígo bich'ą́ą́h tsé yítł'inígíí éí tseebídiindóó ba'aan ashdla' ké siláádóó náá'áłníí' ákónízah .
26:42:008:0	Háálá tł'óo'di ahééhool'áhígíí bíighahjį' ałk'i dahooghango hadiit'i'ígíí éí tseebídiindóó ba'aan ashdla' ké siláádóó náá'áłníí' áhoníłnééz áádóó kin bii' sohodizin bich'ijígo éí t'ááłáhídi neeznádiindóó ba'aan tsosts'idiin ké siláádóó náá'áłníí' áhoníłnééz .
26:42:009:0	Ałk'i dahooghango hadiit'i'ígíí biyaadi tł'óó'dę́ę'go ła' yah iigháahgo ha'a'aah bich'į'dę́ę'go yah ahóót'i' .
26:42:010:0	Wóne'di ahééhool'áhígíí ha'a'aahjígo t'áá bíni' haz'ánígíí áádóó kin bii' sohodizin si'ánígíí binaashiijí tsé yítł'inígíí bii' dahooghan .
26:42:011:0	T'áá náhookǫs bich'ijí át'éhígi át'éego kwe'é ałdó' kin tsį́į́góó honít'i' ; bída'néél'ąądígíí t'áá ákódaníłtso índa t'áá ákót'éego ałdó' ályaa índa t'áá ákót'éego yah adahwiizt'i' .
26:42:012:0	Shádi'ááhjígo ałk'i dahooghanígíí bidáádílkał dahólǫ́ǫgo éí ła' wóne'jį' yah adeeshááł nízingo ha'a'aahjigo kin niní'áhídę́ę'go hahodiit'i'ígíí bidáádílkał hólǫ́ .
26:42:013:0	Áádóó éí diné áshíłní , Náhookǫsjígo ałk'i dahooghanígíí áádóó shádi'ááhjígo ałk'i dahooghanígíí éí t'áá sahdii haz'ánígíí bíighahgóó diyingo sinilii ákwe'é nááda'iiłniihii éí Bóhólníihii yich'į' ninákahígíí agháago dadiyingo náádahaaznii'ii nídeidį́įh doo ; biyi' góne' diyingo nahaz'ánígíí biniinaa nááda'iiłniihii éí agháago hodiyingo náádahaaznii'ii ákóne' nidayiiníił doo ; ak'áán nááhániihii áádóó ádił ni'iidzííhjí nááhániihii índa ádił oodzíi'go bee k'ééhodoodǫǫłgo nááhániihii éí ákwii nidayiiníił doo .
26:42:014:0	Nááda'iiłniihii níléí tł'óo'jį' ch'ídeeshááł , danízingo éé' dazdósinii Bóhólníihii bá nidajilnishgo daha'éé' éí átsé háádazhdii'niłgo áádóó índa náánáła' daa'éé' éí biih nídajikahgo éí daha'ée'go índa níléí tł'óo'jį' diné áłah náádleełjį' áajį' ch'éédajikah doo .
26:42:015:0	Áádóó kin bii' sohodizin si'ánígíí bik'i dinaago nahaz'ánígíí ałtso yída'nééł'ąądgo ha'a'aahdę́ę'go yah a'atiin góne' shił ch'íní'áázh áádóó tł'óó'dę́ę'go yínááda'nééł'ąąd .
26:42:016:0	Ha'a'aahjí ánízahígíí yínáá'nééł'ąąd nít'éé' , lók'aa' bee í'neel'ąąhí ashdladi neeznádiin ahą́ą́h dí'á ákónízah .
26:42:017:0	Náhookǫsdę́ę'go ał dó' t'áá ákónízah .
26:42:018:0	Shádi'ááhdę́ę'go ałdó' t'áá ákónízah .
26:42:019:0	E'e'aahjigo yínáá'nééł'ąądgo ałdó' t'áá ákónízah .
26:42:020:0	T'áá dį́į́'dę́ę'go yí'nééł'ąąd . Áko binaa ahéé'ítł'inígíí éí lók'aa' bee í'neel'ąąhí ashdladi neeznádiin ahą́ą́h dí'á áníłnééz áádóó naaniigo ałdó' t'áá ákóníłtéél . Binaa ahéé'ítł'inígíí éí dadílzinii áádóó doo dadílzinii bita' ní'áago ahééní'á .
