26:47:001:1	Kin bii' sohodizindóó tó hasht'éé'ádléehii ch'ínílį́
26:47:001:0	Áádóó kin bii' sohodizin bich'é'étiinjį' shił ninát'áázh , nít'éé' shoo , ch'é'étiin biyaadę́ę'go tó ła' ch'ínílį́ áádóó ha'a'aahjigo íílį́ ; kin bii' sohodizin éí ha'a'aahjigo ch'é'étiingo si'ą́ ; t'áá éí nish'náájígo biyaadę́ę́' tó ch'ínílį́įgo bikáá' náá'iiniihí si'ánígíí shádi'ááhjígo ahéénílį́ .
26:47:002:0	Náá'ákóne' náhookǫsjigo dáń'dítį́hígíí ákóne' shił ch'ínáánát'áazhgo ha'a'aahjigo tł'óo'di dáń'dítį́hígíí áajį' shił nináánát'áázh , áko dáń'dítį́hígíí biyaadi nish'náájígo tó ch'ínílį́ .
26:47:003:0	Éí áádóó tł'óół bee í' neel'ąąhí t'áá yoozǫ́ǫsgo ha'a'aahjigo t'áá tó íílį́į́góó naadiindi mííldóó ba'aan tsosts'idi neeznádiindóó ba'aan hastą́diin ké silá ákónízahjį' shił niní'áázh ; náá'ákóne' tó nílínígíí tsé'naa shił niní'áázh nít'éé' shikétsį́įgo tó néés'ąąd .
26:47:004:0	Éí áádóó tł'óół bee í'neel'ąąhí t'áá náás nááyoozǫ́ǫsgo shił dah náádiit'áázh , áko naadiindi mííldóó ba'aan tsosts'idi neeznádiindóó ba'aan hastą́diin ké silá ákónízáágóó shił nináánát'áázh ; áadi shił tsé'naa nináánát'áázh nít'éé' shigodta'go tó néés'ąąd . Éí áádóó shił dah náádiit'áazhgo tł'óół bee í'neel'ąąhí t'áá nááyoołt'ihgo , áko naadiindi mííldóó ba'aan tsosts'idi neeznádiindóó ba'aan hastą́diin ké silá ákónízáágóó shił nináánát'áázh , áádóó tsé'naa shił nináánát'áázh nít'éé' shiníi'go tó néés'ąąd .
26:47:005:0	Áádóó shił dah náádiit'áazhgo naadiindi mííldóó ba'aan tsosts'idi neeznádiindóó ba'aan hastą́diin ké silá ákónízáágóó shił nináánát'áázh nít'éé' áadi tooh nílį́į́ lá ; doo ha'naa noosha' át'ée da ; tó de adínées'ąąd ; t'áá bii' ni'jółkǫ'ígi íídéetą́ą́' ; doo ha'naa nijóya' át'ée da .
26:47:006:0	Áádóó áadi áshíłní , Diné nílíinii , díísh k'ad yiniłtsą́ ? Áadi índa t'áá tooh nílínígíí bibąąhgóó nát'ą́ą́' shił nát'áázh .
26:47:007:0	Nát'ą́ą́' nánísdzáago tooh nílínígíí ałts'ą́ą́hjígo tsin t'óó ahayóí yíl'áago yiiłtsą́ .
26:47:008:0	Áádóó áshíłní , Tó nílínígíí éí ha'a'aahjigo nahós'a'góó íílį́įgo honoojí biih yílį́į́dóó tónteel biih yílį́ , áko tónteel dík'ǫ́ǫzhii łikango ánéidoodlííł .
26:47:009:0	T'áá tooh nílį́į́góó dahináanii dah nida'asołgo kéédahat'į́į́góó éí dahináa doo áádóó łóó' t'óó ahayóí nídínóot'į́į́ł , háálá díí tooh áajį' íílį́ índa éí tónteel łikan dooleeł , áko tooh t'áá nílį́į́góó t'áá ałtsoní dahináa doo .
26:47:010:0	Engíídai Enégleiyimjį' tónteel bibąąhgóó łóó' hadayiileehígíí áádóó łóó' hadayiiłtsósígíí nízį́į doo ; ákwe'é łóó' hadahaltsóós biniyé haz'ą́ą doo , Ayóó'át'é Tónteel hoolyéii éí bii' łóó' yíl'áhígi át'éego ákwii łóó' ał'ąą ádaat'éii ayóó ánéelą́ą́' bee áda'azįįd doo .
26:47:011:0	Nidi tónteel bibąąhgóó tó hashtł'ishgo t'áá sahdii naazkánígíí éí yá'át'éehgo doo ádadoolníił da ; éí t'áá dadók'ǫ́ǫzhgo naazyį́įgo áshįįh biniyé doo baa náhódóot'įįł da .
26:47:002:1	Kéyah binídahasdzoígíí áádóó hadahwiisdzohígíí
26:47:012:0	Tooh nílínígíí ałts'ą́ą́hjígo bibąąhgóó tsin ał'ąą ádaat'éii ch'iyáán biniyé nidanise' doo ; bit'ąą' éí doo dadínóołnah da , bineest'ą' ałdó' t'áá dahólóní dahólǫ́ǫ doo ; t'ááłá'í nínádízi' bik'eh nínádanit'į́įh doo , háálá hodiyingo haz'ánídóó bito' háálį́ ; bineest'ą' éí yidą́ą doo , áádóó bit'ąą' éí ná'áłdziih doo .
26:47:013:0	Bóhólníihii Diyin God kóní , Ízrel naakits'áadah dine'é bitahgóó kéyah daabíí' dooleeł biniyé bá nidahodíízohígíí díí éí át'é : Jóseph dine'é éí naakigo bá náhodíízoh .
26:47:014:0	T'áá aheedaníłtsogo bá da'didíízoh : danihizhé'é yę́ę bich'į' bee ádee hadeesdzíí' ; díí kéyahígíí nihíí' dooleełgo nihaa didoot'ááł .
26:47:015:0	Kót'éego náhookǫsjigo kéyah bá hoodzo doo : Ayóó'át'é Tónteel nihiníyį́į́dóó Héthlan haz'ánígóó áádóó Zíídad kin haal'áajį' yah e'etiingóó
26:47:016:0	áádóó Héímath kin haal'áágóó , Biiróthah kin shijaa'góó índa Sibráyim haz'ánígóó , díí Sibráyim hoolyéii Damáskas kin haal'áii áádóó Héímath bita' gónaa haz'ą́ índa Héízar-hátikan , éí kéyah Háoran baa níhánígóó kin sinilgóó ,
26:47:017:0	áádóó tónteel bibąąhdóó Héízar-íínan kin shijaa'góó hoodzo doo ; éí Damáskas hoolyéédóó náhookǫsjigo kéyah si'ánígíí bibąąhdi áadi áhoolyé áádóó t'áá náhookǫs bich'ijígo Héímath kin haal'áajį' hoodzo doo . Áko díí náhookǫsjigo kéyah bá hoodzo doo .
26:47:018:0	Ha'a'aahjígo éí Háoran hoolyéégóó áádóó Damáskas kin haal'áágóó áádóó Gíliyad hoolyéégóó áádóó Ízrel dine'é bikéyahgóó éí tooh Jórdan bibąąhgóó ha'a'aahjí tónteel siyį́įjį' hoodzo doo . Díí éí ha'a'aahjigo kéyah bá hoodzo doo .
26:47:019:0	Shádi'ááhjígo éí Téímar hoolyéédóó Kéídesh hoolyéejį' áádóó Ííjip kéyah si'ánígíí bibąąhgóó tooh nílíníjį' índa níléí Ayóó'át'é Tónteel hoolyéejį' hoodzo doo . Díí éí shádi'ááhjígo hoodzo doo .
26:47:020:0	Héímath hoolyéii éí bik'ą́ąhgo éiyá e'e'aahjigo Ayóó'át'é Tónteel hoolyéhígíí bibąąhgóó bee hoodzo doo . Díí éí e'e'aahjígo hoodzo doo .
26:47:021:0	Áko nihí Ízrel dine'é nohłíinii , ał'ąą ádóone'é nohłínígíí bik'ehgo díí kéyah ałtaa doohdzoh .
26:47:022:0	Kéyahígíí nihíí' dooleeł biniyé ałtaa doohdzoh , índa doo Ízrel dine'é danilíinii nihitahjį' adahaaskaigo ba'áłchíní dahazlį́'ígíí éí ałdó' kéyah ła' bá dadi'doosoh ; éí áłchíní t'áá Ízrel dine'é bá nidahaazhchį́įgo baa nitsídaohkees doo ; éí kéyahígíí t'áá aheedaníłtsogo bíí' dadooleełgo bił ałts'ą́ą́' da'nołk'iiz doo .
26:47:023:0	Áádóó háí dine'é shį́į́ bitahgi dé'éyóní kééhat'į́įgo t'áá éí bitahgi kéyah bíí' dooleełii baa dahididoo'ááł , ní Bóhólníihii Diyin God .
