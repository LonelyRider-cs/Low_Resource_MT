7:6:001:1	Gídiyan bíká áhodoo'niid
7:6:001:0	Bóhólníihii binááł Ízrel dine'é doo yá'áshónígi ádáát'įįd, áko Bóhólníihii éí Mídiyan dine'é t'óó yílák'ee hodíí'ą́ągo tsosts'id nááhai. 
7:6:002:0	Áko Mídiyan dine'é éí Ízrel dine'é yik'eh dadidlį́įgo Mídiyan dine'é biniinaa dziłghą́ą'di adahasdzą́ą́góó áádóó tsé'áán dahasdzą́ą́góó índa nidahont'in nahaz'ą́ą́góó Ízrel dine'é t'áá bí ádá hasht'edahoolaa. 
7:6:003:0	Ákohgo Ízrel dine'é k'éédazhdidléehgo Mídiyan dine'é áádóó Ámalek dine'é índa ha'a'aahdę́ę́' dine'é haa nidahaakaigo hoł nidahwiiłchǫǫh. 
7:6:004:0	Áádóó haatįįh nídaa'néehgo náhinoot'į́łígíí ałtso hats'ą́ą́' áńdeiłdįįh; t'áá níléí Géíza kin haal'áágóó nidi áńdeiłdįįh, áádóó Ízrel dine'é bich'iyą' doo áńdeisįįh da; dibé, doodaii' béégashii, doodaii' téliida doo ła' yá ánínádeisįįh da. 
7:6:005:0	Háálá dabilį́į́' yił háádaa'néehgo biníbaal ninádei'nił; nahachagiitsoh t'óó ahayóí nánísánígi át'éego nídaa'nééh. Jó, bí áádóó bibighą́ą́'da'ask'idii doo jóołta' ádanéelą́ą́'góó kéyahgi nidahwiiłchxǫǫh yiniyé yił nídaa'nééh. 
7:6:006:0	Áko Mídiyan dine'é biniinaa Ízrel dine'é t'áá íiyisí hojooba' dahozhdiil'a' lá, áádóó Ízrel dine'é éí Bóhólníihii nídayookąąh. 
7:6:007:0	Ákódzaago Mídiyan dine'é biniinaa Ízrel dine'é éí Bóhólníihii nídayookąąhgo 
7:6:008:0	Bóhólníihii éí Diyin God yá halne'í ła' Ízrel dine'é yeiníł'a'go áyidííniid, Ízrel dine'é biBóhólníihii Diyin God ání, Shí Ííjip kéyahdę́ę́' ch'ínihiní'eezh; naalte' dasidinohdlį́į́' nít'éé' yę́ę bits'ą́ąjį' hanihíí'eezh. 
7:6:009:0	Áko Ííjip dine'é bílák'ee hanihíínil, áádóó nihide ádahósinii t'áá ałtso bílák'ee hanihíínil, índa nihilą́ąjį' ałtso shaa ch'íheezhjée'go bikédaayah nihílák'edíí'ą́. 
7:6:010:0	Áko ánihidííniid, Shí Bóhólníihii nihiDiyin God nishłį́; Ámor dine'é bikéyahgi kéédahoht'į́įgo bidiyin dabidi'níinii t'áadoo dadíínóhsiní, nihidííniid. Nidi t'áadoo shizaad bik'eh dahosooł'įįd da. 
7:6:011:0	Bóhólníihii bidiyingo naal'a'í honíle'go Áfra kin shijaa'gi Jó'ash joolyéii Éíbiyíízer dine'é jílį́įgo hachéch'il yiyaagi neezdá. Jó'ash biye' Gídiyan éí tł'oh naadą́ą́' nazhniłhaałgo ch'il na'atł'o'ii yiljizh góne' baa nijigháago Mídiyan dine'é bits'ąą nazhnił'in. 
7:6:012:0	Áko Bóhólníihii bidiyingo naal'a'í hach'į' yit'íní í'diilyaago áháłní, Bóhólníihii nił hólǫ́, diné ayóó át'éii doo nánílyéesii nílíinii. 
7:6:013:0	Áko Gídiyan éí diyingo naal'a'í ábizhdííniid, Bóhonishníihii nílíinii, Bóhólníihii nihił hólǫ́ǫgo ha'át'íí biniyé díí t'áá ałtso bee kónihi'dool'įįd? Áko álílee yee ááníłígíí danihizhé'é yę́ę ákót'éego yee nihił dahoolne'go ádaaní, Da' doósh Bóhólníihii Ííjip kéyahdę́ę́' ch'ínihiní'eezh da? Nidi k'ad Bóhólníihii yóó'anihidíí'ą́ągo Mídiyan dine'é yílák'ee nihidíí'ą́. 
7:6:014:0	Áko Bóhólníihii honíł'į́įgo áhodííniid, Nílááh, nidziilgo Ízrel dine'é danilínígíí Mídiyan dine'é bits'ą́ąjį' yisdádíínił. Da' shíísh doo nííł'aad da? 
7:6:015:0	Áko ábizhdííniid, Bóhonishníihii nílíinii, haa yit'éegoshą' Ízrel dine'é yisdádeeshnił? Shoo, Manáseh dine'é bitahgi shik'éí hojooba' ádaat'į́, índa shizhé' é bighangi t'ah ánísts'íísígo ádaa nitsískees. 
7:6:016:0	Áko Bóhólníihii áhodííniid, T'áá aaníí nił honishłǫ́ǫ doo, áádóó diné t'ááłá'í dziisxį́ nahalingo Mídiyan dine'é ałtso áhodííłdįįł. 
7:6:017:0	Áko ábizhdííniid, Ajooba' bee shich'ijí asíníłtą́ą́ ládą́ą́', bee ééhózinii shich'į' ííshją́ą́ ádíílíiłgo t'áá ni shich'į' yáníłti'ígíí shił bééhózin doo. 
7:6:018:0	Kodóó dah doóya' lágo, baa nánooshkąąh; nánísdzáago índa aa deeshłéełii ch'ídeeshjihgo nich'į' nideeshnił. Áko áhodííniid, Néínídzáajį' niba' sédáa doo. 
7:6:019:0	Áko Gídiyan hakin góne' yah ajííyáago tł'ízí yázhí índa íífa wolyéii bee í'neel'ąąhí bee ak'áán haką́ągo díík'ǫsh t'áágééd bááh ályaii hasht'ejiilaa; atsį' éí ts'aa' bee nízhdiiką́ áádóó atoo' éí ásaa' bee nízhdiiką́, áko chéch'il biyaagi diyingo naal'a'í biyaa nizhníką́. 
7:6:020:0	Áko Diyin God bidiyingo naal'a'í áhodííniid, Atsį' áádóó díík'ǫsh t'áágééd bááh ályaii nídiiníiłgo díí tsé'éłkáa'gi ninínííł, índa bik'ijį' atoo' yaidííził. Áádóó ákójiilaa. 
7:6:021:0	Ákohgo Bóhólníihii bidiyingo naal'a'í gish bílák'ee sitánígíí atsį' áádóó díík'ǫsh t'áágééd bááh ályaii yiidiníłgeedgo tsé biyi'dę́ę́' kǫ' hadíínáád. Áko atsį' áádóó díík'ǫsh t'áágééd bááh ályaii iidííłk'ą́ą́'. Áádóó Bóhólníihii bidiyingo naal'a'í dah hodiile'. 
7:6:022:0	Ákohgo Gídiyan éí Bóhólníihii bidiyingo naal'a'í át'į́įgo baa ákozniizį́į'go ájíní, Dooládó' da, Bóhólníihii Diyin God nílíinii, háálá Bóhólníihii bidiyingo naal'a'í t'áá ałníi'jį' bił áhinish'į́įgo bił ałch'į' yáshti' nít'éé'. 
7:6:023:0	Nidi Bóhólníihii áhodííniid, Nich'į' hózhǫ́ǫ doo; t'áadoo nił yé'í; doo dadíítsaał da. 
7:6:024:0	Ákohgo Gídiyan éí Bóhólníihii bich'į' bikáá' náá'iiniihí hajíítł'ingo éí Bóhólníihii bik'eh hózhǫ́ nilį́, wolyée doo, jidííniid. Éíbiyíízer dine'é bikin shijaa' Áfra hoolyéegi díí jį́į́góó t'ahdii yadiitł'in. 
7:6:025:0	Ákódzaago t'áá éí bitł'éé' Bóhólníihii áhodííniid, Nizhé'é bidóola yázhí, áádóó naaki góne'ígíí tsosts'id binááhai nídidíílóosgo nizhé'é bibikáá' náá'iiniihí Béíyal yich'į' nahałáhígíí bits'ą́ą́' naa'adínííłkał áádóó bíighahgi Ashíírah daolyéego naazkaadii ałdó' bits'ą́ą́' łeeh bí'díítsił. 
7:6:026:0	Áko Bóhólníihii niDiyin God bich'į' díí tsé'éłkáa'gi é'él'íinii bik'ehgo bikáá' náá'iiniihí ádíílííł; dóola naaki góne'ígíí éí didlidgo nááhániihii Ashíírah daolyéii ahidííníł ne'ígíí bee didííłił. 
7:6:027:0	Áko Gídiyan éí diné há nidaal'a'í neeznált'éego nízhdiinil; Bóhólníihii t'áá áhodííniidígi át'éego í'jiilaa; jó, hazhé'é ba'ałk'eedóó hak'éí danilíinii áádóó kintahdóó diné kéédahat'íinii t'áá íiyisí bik'ee hoł yée'go biniinaa jį́įgo t'áadoo ákójiilaa da, nidi tł'ée'go índa ákójiilaa. 
7:6:028:0	Áko t'ah abíínígo kintahdóó dine'é nídiijéé' nít'éé'; jó, Béíyal bich'į' nahadláii bibikáá' náá'iiniihí nihidítąąd índa bíighahgóó Ashíírah daolyéego naazkaad yę́ę łeeh bí'ootsxéél lá áádóó dóola naaki góne'ígíí bikáá' náá'iiniihí ályaii bikáa'gi nááhaaznii' lá. 
7:6:029:0	Áko ahidiníłnáago áda'ahidoo'niid, Díishą' háí kódzaa? Áko yínda'ídíłkidgo nideiskáá'dóó bik'ijį' ádadííniid, Dííyee' Jó'ash biye' Gídiyan wolyéii át'į́į́ lá. 
7:6:030:0	Ákohgo kintahdóó dine'é éí Jó'ash ádeidííniid, Niye' dadootsaał biniyé bił ní'aash, háálá Béíyal bich'į' nahadláii bibikáá' náá'iiniihí nayííłkaad índa bíighahgi Ashíírah daolyéego naazkaadii łeeh yí'ííłtsxéél lá. 
7:6:031:0	Áko Jó'ash bik'ídaha'áahgo naazínígíí t'áá át'é áyidííniid, Da' Béíyalísh bich'ą́ą́h yádaałti'? Doodaii' yisdádanołteehgoósh ádadohní? Háni'dii Béíyal bich'ą́ą́h yájíłti'ígíí t'ah abínídą́ą́' t'óó hodi'yoolyééł. Béíyal t'áá bí diyin nilį́į́ ládą́ą́' háni'dii t'áá bí ách'ą́ą́h haadziih, háálá bibikáá' náá'iiniihí bits'ą́ą́' ahiih názhníí łkaad. 
7:6:032:0	Éí bąą íídą́ą́' Jerabéíyal joolyée doo, hozhdííniid. Háni'dii Béíyal éí t'áá bí hak'ijį' haadziih, háálá bich'į' bikáá' náá'iiniihí bits'ą́ą́' ahiih názhnííłkaad. 
7:6:033:0	Ákohgo Mídiyan dine'é áádóó Ámalek dine'é índa ha'a'aahdóó dine'é t'áá ałtso t'áá ła' bizhi'ee áłah daazlį́į'go Jórdan tooh ha'naadi Jézriyel kin shijaa'gi yíldzis góyaa dah yinééł. 
7:6:034:0	Nidi Bóhólníihii biNíłch'i Diyinii éí Gídiyan bik'i hoole' go deenásts'aa' bidee' bee í'dílzoołí yee ádííniidgo Éíbiyíízer dine'é hakéé' dah diiná. 
7:6:035:0	Áko naal'a'í Manásehgóó adziis'a', áko áádę́ę́' hakéé' ni'iisdee'. Áádóó naal'a'í éí Ásher dine'é áádóó Zébyulan dine'é índa Náftalai dine'é bich'į' anáádziis'a'go áádę́ę́' hadááh dahaazná. 
7:6:036:0	Ákohgo Gídiyan éí Diyin God áyidííniid, Shí shee Ízrel dine'é yisdánínííł ládą́ą́', bee háínídzí'ígi át'éego ánílééh. 
7:6:037:0	Jó, aghaa' bits'áljoolii ni'góó nideeshjoł dahtoo' bąąh silį́į'go ni'góó éí t'áá hóółtsei ládą́ą́' bee háínídzí'ígi át'éego shí shee Ízrel dine'é yisdáníníiłgo shił bééhodoozįįł. 
7:6:038:0	Áko ákódzaa. T'ah abínídą́ą́' nízhdii'na'go aghaa' bits'áljoolii bąąh dziznih nít'éé', dahtoo' bąąh lá, éí ásaa' hadeezbin bíighahgo bąąh háána'. 
7:6:039:0	Ákohgo Gídiyan éí Diyin God áyidííniid, T'áadoo shich'į' náháchį'go shik'ijį' nílíní; shíni'dii t'ááłáhídi hanáádeesdzih; shíni'dii t'ááłáhídi aghaa' bee bíníshtáahgo shił bééhodoozįįł baa nánooshkąąh: éí aghaa' bits'áljoolii t'éí yíłtsei doo, nidi ni'góó t'áá át'é hashzhoh doo. 
7:6:040:0	T'áá éí bitł'éé' Diyin God ákódzaago aghaa' bits'áljoolii t'áá yíłtseii, nidi ni'góó t'áá át'é náháshzhoh lá.
