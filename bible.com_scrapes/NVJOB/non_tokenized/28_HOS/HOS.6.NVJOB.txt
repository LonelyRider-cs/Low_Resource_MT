28:6:001:0	Tį', Bóhólníihii bich'į' t'ą́ą́' nídiikah, háálá bí ninihiizhnizh, áko bí nánihidoołdzih; adanihideesnih nidi, hasht'éénihidoodlííł. 
28:6:002:0	Naaki yiską́ą́dóó bik'ijį' hinááh ánánihidoodlííł; táá' yiską́ągo náánihididoołjahgo binááł dahinii'náa dooleeł. 
28:6:003:0	Haa'íshą' Bóhólníihii béédahoniilzin dooleełgo yéego hádeiit'į́į doo. T'áá abíní ná'oodleełígi át'éego ch'íhodoołeeł; átsé hodiłtį́hígíí índa akée'di nahałtį́hígíí bee nínáháltłohígi át'éego nihaa hodooleeł. 
28:6:004:0	Íífreiyim nílíinii, haash nideeshłííł? Júdah nílíinii, haash nideeshłííł? Bee yá'ánóht'éhígíí éí abínígo áhí dah shoogishígíí nahalin; abínígo dahtoo' t'áá áko ádįįhígíí nahalin. 
28:6:005:0	Éí bąągo shá dahalne'ii danilíinii bee nahoyéłne'; shizaad bee ádahoséłdįįd áádóó jishgishígíí nahalingo há nihodeesh'ááł. 
28:6:006:0	Háálá aa a'ááh hasin éí nisin, nááhániihii éí dooda, áádóó didlidgo nááhániihii biláahgo Diyin God yéédahósinígíí nisin.  
28:6:007:0	Nidi átsé hastiin ádzaaígi át'éego shibee aha'deet'áanii k'ídeizti'go na'adlo' shindayiisdéél. 
28:6:008:0	Gíliyad kin haal'áádóóígíí ádił nida'iilzííh áádóó nida'ałtseedgo dił nidaashchii'go ádahale'. 
28:6:009:0	Da'ni'įįhii éí diné yaa niheekaígi át'éego Shííkem kin haal'áágóó atiin bąąhgóó nááda'iiłniihii áłah nádleehgo nida'ałtseed; doo ákǫ́ǫ́ áhát'íinii yaa naakai. 
28:6:010:0	Dine'é Ízrel bee wójíhígíí bitahgi ts'ídá doodahígi ádaat'į́įgo yiiłtsą́. Ákwii Íífreiyim be'ajił hólǫ́; Ízrel ádoolchxǫ'. 
28:6:011:0	Shidine'é éí yá'ádaat'éehii bíí' danilíinii baa nídiní'ą́ągo, Júdah nílíinii, ni ałdó' niba' aneest'ą́ągo ná haz'ą́ą doo.
