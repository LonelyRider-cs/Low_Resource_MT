3:18:001:1	Na'ageh ts'ídá doo bee haz'ą́ą da
3:18:001:0	Áko Bóhólníihii éí Mózes yich'į' haadzíi'go ííłní, 
3:18:002:0	Ízrel dine'é bich'į' handziihgo kóbidiní, Shí Bóhólníihii nihiDiyin God nishłį́. 
3:18:003:0	Ííjip kéyah hoolyéedi kéédahoht'į́į́ nít'éé' yę́ęgi Ííjip dine'é ádaat'ínígíí t'áadoo bik'ehgo ádaaht'íní; Kéínan kéyah biih nihideesh'ishídi dadine'é ádaat'ínígíí ałdó' t'áadoo bik'ehgo ádaaht'íní, doodaii' bibik'eh hoogáałii t'áadoo bik'ehgo deínóhkáhí. 
3:18:004:0	Bee nihodiish'aahii bik'eh ádanoht'é, índa shibik'eh hoogáałii bik'ehgo deínóhkááh. Shí Bóhólníihii nihiDiyin God nishłį́. 
3:18:005:0	Éí bąą bee nihodiyé'áanii áádóó bee nihodiish'aahii bik'ehgo ádanoht'é; éí diné yik'eh ááníiłgo yee hiná. Shí Bóhólníihii nishłį́. 
3:18:006:0	Nihí ła'da áhánígo nihik'éí nilíinii doo t'áá łichí'ígo bik'idi'dííłtsos da biniyé baa dooháał da, háálá shí Bóhólníihii nishłį́. 
3:18:007:0	Nizhé'é doo t'áá łichí'ígo bik'idi'dííłtsos da, doodaii' nimá doo t'áá łichí'ígo ádíílíił da; éí nimá nilį́; ts'ídá doo t'áá łichí'ígo ádíílíił da. 
3:18:008:0	Nizhé'é be'asdzą́ą́ doo t'áá łichí'ígo ádíílíił da, háálá nizhé'é t'áá łichí'ígo íinilaago át'é. 
3:18:009:0	Nizhé'é bitsi'go, doodaii' nimá bich'é'égo éí t'áá hooghandi bi'dizhchį́įgo, doodaii' háadida bi'dizhchį́įgo éí nilah nilį́įgo doo t'áá łichí'ígo ádíílíił da. 
3:18:010:0	Niye' bitsi', doodaii' nitsi' bich'é'é éí doo t'áá łichí'ígo ádíílíił da, háálá t'áá jilchí'ígo éí t'áá ni łiníchí'ígo í'diinilyaago át'é. 
3:18:011:0	Nizhé'é be'asdzą́ą́ bich'é'é doo t'áá łichí'ígo ádíílíił da; éí nizhé'é bá yizhchį́įgo nilah nilį́; t'ááká t'áá łichí'ígo áwóólééh lágo. 
3:18:012:0	Nizhé'é bilah doo t'áá łichí'ígo ádíílíił da; éí nizhé'é áhánígo bik'éí nilį́. 
3:18:013:0	Nimá bideezhí doo t'áá łichí'ígo ádíílíił da, háálá éí nimá áhánígo bik'éí nilį́. 
3:18:014:0	Nizhé'é bik'is doo t'áá łichí'ígo ádíílíił da; be'asdzą́ą́ doo baa nídíít'įįł da; éí nimá yázhí nilį́. 
3:18:015:0	Nizháá'áád doo t'áá łichí'ígo ádíílíił da; éí niye' be'asdzą́ą́ nilį́; éí t'ááká t'áá łichí'ígo áwóólééh lágo. 
3:18:016:0	Nik'is be'asdzą́ą́ doo t'áá łichí'ígo ádíílíił da; éí nik'is t'áá łichí'ígo íinilaago át'é. 
3:18:017:0	Asdzání ła' bich'é'é biłgo doo t'áá łichí'ígo ádíílíił da, doodaii' biyáázh bitsi', doodaii' éí bich'é'ígíí náábich'é'égo t'áá bił doo t'áá łichí'ígo ádíílíił da, háálá éí áhánígo dabik'éí danilį́, ákónít'į́įgo doo yá'áshxónígi ííníł'įįd doo. 
3:18:018:0	Ne'asdzą́ą́ yił háá'áázh niniinaa doo yił ahoolch'į́įd da doo biniyé doo t'áá łichí'ígo ádíílíił da; ła'ígíí t'ah hináago doo bił ahíidííłtsoł da. 
3:18:019:0	Asdzání ła' t'ááká baatįįh wóóya'go t'áá łichí'ígo áwóólééh lágo, jó, éí ąądii silį́į'go t'ah doo bi'didééhgóó át'é. 
3:18:020:0	Bił kééhót'íinii ła' be'asdzą́ą́ doo bił díníítish da, áko doo ádidíílchxǫǫł da. 
3:18:021:0	Niha'áłchíní dadidoodliłgo Mólek diyin bidi'níinii t'áadoo bich'į' ninádahidoh'aahí, doodaii' nihiDiyin God bízhi' doo dílzingóó doo ádadoohłíił da. Shí Bóhólníihii nishłį́. 
3:18:022:0	T'áá asdzání bił ashtézhígi át'éego náánáła' diné doo bił díníítish da; éí doo haldinígi áhát'íinii át'é. 
3:18:023:0	Doodaii' t'ááká naaldlooshii ła' bił nóóteeshgo ádóólchxǫǫh lágo, doodaii' t'ááká asdzání ła' naaldlooshii t'óó yá sizį́įgo bá óyeh lágo, jó, éí doo ál'į́į da.  
3:18:024:0	Díí kódahooníłígíí doo ła' bee ádidoołchxǫǫł da; jó, díí t'áá ałtso éí ał'ąą dine'é yee ádadoolchxǫ'go danihits'ą́ąjį' ch'íhinishkaad. 
3:18:025:0	Áko díí kéyahgóó bee dahóóchxǫ'; éí bąą ákwii doo ákwii át'éii ádajiilaaígíí hak'i náhwiidleehgo bee haa nídéesht' įįł, áko ákwii kéédahojit'ínígíí hakéyah hwénálkwigo haz'ą́. 
3:18:026:0	Éí bąą bee nihodiyé'áanii índa bee nihodiish'aahii bik'ehgo ádanoht'ée doo, áádóó éí doo haldinígi ádahat'íinii t'ááká t'áá bik'eh dayínóhkááh yíila'; nihidine'é, doodaii' dé'éyóní nihitahgi t' óó átsééd kéédahat'íinii ła' t'ááká t'áá yik'eh ádaat'į́ yíila'. 
3:18:027:0	(Jó, t'áá nihítséedi kéyahgi diné kéédahat'į́į́ nít'é'ígíí díí doo haldinii t'áá ałtso yaa nidaaskai, áko éí bee kéyahgóó dahóóchxǫ'.) 
3:18:028:0	Áko kéyah doo nihídidoołkoh da biniyé kót'éego doo dadoołchxǫǫł da; shą́ą́' ał'ąą dine'é ákódaat'į́įgo nihilą́ąjį' kéyah bídeeskwi ni'. 
3:18:029:0	Háálá t'áá háiida díí doo haldinígi ádzaii éí bidine'é bits'ą́ąjį' bidi'yoolyééł. 
3:18:030:0	Éí bąą shibik'eh hoogáałii bida'oł'į́, áko díí bibee é'él'į' doo yildinii doo ła' bik'eh ádoohníił da; jó, t'áá nihilą́ąjį' yaa nidaaskai, áko éí doo ła' bee ádadidoołchxǫǫł da. Shí Bóhólníihii nihiDiyin God nishłį́.
