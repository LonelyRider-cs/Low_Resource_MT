20:19:001:0	Diné nahagizgo yáłti'ii áádóó doo áhályáanii biláahgo diné baa hojoobá'ígo doo bina'adlo'góó naagháii agháago yá'át'ééh. 
20:19:002:0	Náá'áłdó' ił ééhózin bee ádinii doo yá'át'éeh da, áádóó tsxį́į́ł nízingo naagháii ádił ni'iilzííh. 
20:19:003:0	Diné bidoo áháyą' atiin ts'ábílóós, áko bijéí yee Bóhólníihii yik'íhá'áah łeh. 
20:19:004:0	At'į́ éí ak'is t'óó ahayóí á ádeile', nidi hahojoobá'íii éí hak'is doo haa nidantáa da. 
20:19:005:0	Diné t'áá ádzaagóó halne'ii éí ts'ídá atíbidi'doolnííł doo yaa dáádidoogáał da, áádóó hayooch'íidii éí doo yisdázhdínóochéeł da. 
20:19:006:0	Diné t'óó ahayóí éí bił hadlee'ii shich'odooniił danízingo łídeidilchí, áádóó diné t'áadoo le'é t'áá jíík'eh nijiniihígíí binahjį' diné t'ááłá'í nítínígo hak'is danilį́. 
20:19:007:0	Diné bahojoobá'íii yił háájéé' t'áá ałtso dabijoołxá, áádóó t'ah nááyówehígo hak'isóó danilíinii yóó'adahodeez'ą́. Ch'ééh bíni' bá áhojiléehgo t'óó hats'ą́ą́' dah diijah. 
20:19:008:0	Diné hódzą́ shójoost'e'ii t'áá hó hwii' sizíinii ayóó'ájó'ní; bee ak'i'diitįįhii t'áá jótą'ii yá'át'éehii shóizhdoołt'eeł. 
20:19:009:0	Diné t'áá ádzaagóó halne'ii éí ts'ídá atíbidi'doolnííł doo yaa dáádidoogáał da, áádóó hayooch'íidii éí áhodi'dooldįįł. 
20:19:010:0	Diné doo áhályáanii t'áá áłdįįh hoołt'éego hináanii doo beełt'ée da, áádóó naalte' éí naat'áanii yinant'áago tsík'eh doo beełt'ée da. 
20:19:011:0	Diné hóyą́ągo nitsíkeesii doo hah báháchįįh da, áádóó doo ákǫ́ǫ́ ábi'dil'íinii doo yaa ná'áhodílt'ínígíí bee bił ídlį́. 
20:19:012:0	Aláahgo naat'áanii báháchįįhgo náshdóítsoh bitsiijį' ditł'ooígíí biyi' nahodi'ni'go ánínígíí nahalin, nidi yee ach'ooníinii éí dahtoo' ch'il bąąh haleehígíí nahalin. 
20:19:013:0	Aye' doo áhályáanii bizhé'é yide ánáhool'įįhgo atííł'į́, áádóó e'asdzą́ą́ saad hółóonii éí t'áá áłahjį' kin bighą́ą́'dę́ę́' wóne'jį' tó nahidilch'ą́łígíí nahalin. 
20:19:014:0	Kin índa at'į́ éí azhé'é danilíinii bits'ą́ą́dóó ee nidahwiileeh, nidi e'asdzą́ą́ hóyáanii éí Bóhólníihii bits'ą́ą́dóó ee nihwiileeh. 
20:19:015:0	Ił hóyéé' t'áá íiyisí hwi'iiłhosh, áádóó bił hóyée'ii dichin yik'ee ti'hoonííh. 
20:19:016:0	Diné éí bik'eh ó'oo'níiłii yik'eh hół'íinii éí bii' sizíinii yaa jé'ólná, nidi Diyin God bihonít'i' jidiláshígíí dazdootsaał. 
20:19:017:0	T'áá háiida bahojoobá'íii baa jijooba'ígíí éí Bóhólníihii t'áadoo le'é baa jiiníiłgo át'é, áádóó yá'át'éehii baa nijiyáhígíí bik'é Bóhólníihii hach'į' niná'doodlééł. 
20:19:018:0	Niye' t'ah t'áá bá chohoo'ínídą́ą́' nínáníłtsxis, nidi dadootsaał t'áadoo níníziní. 
20:19:019:0	Diné ayóó át'éego bánáháchįįhii yik'ee bich'į' nahwii'náa doo, áko bá k'ééhosíníłdǫǫdgo háadida bá k'énínáhodííłdǫǫł. 
20:19:020:0	Náásínílį́į'di honíyą́ą doo biniyé kót'éego nidi'nínígíí yíísíníłts'ą́ą́' áádóó bínandi'niltinígíí náhidiilé. 
20:19:021:0	Diné bijéí biyi'di t'óó ahayóígóó naha'á, nidi Bóhólníihii kót'éego nínígíí éí bohoníłdzilgo ahool'á. 
20:19:022:0	Diné jooba'ii éí diné dabinízin, áádóó diné biyooch'íidii biláahgo diné bahojoobá'íjígo yá'át'ééh. 
20:19:023:0	Bóhólníihii jidósingo éí iiná yaa halóós, áádóó éí hwee hólǫ́ǫgo t'áadoo anáhóót'i'í jiináa doo, áádóó doo yá'ádaat'éehii doo hainít'į́į da doo. 
20:19:024:0	Bił hóyée'ii t'óó bich'ááyah dées'nii'ii áza'dookááł nidi yídiiłgis. 
20:19:025:0	Diné ánahałt'i'ii nídiiłts'in, áko diné doo hóyáanii hódzą́ yíhwiidooł'ááł, áádóó bee ak'i'diitįįh bee hólóonii bich'ahoshíníké, áko ił ééhózin yik'idi'dootį́į́ł. 
20:19:026:0	Diné ła' hazhé'é t'áá na'níle'dii ájooł'įįłgo áádóó hamá yóó'azhnííłchą́ą'go éí aye' jílíinii hazhé'é áádóó hamá t'óó baa yáhásinígi ájiilaa áádóó biniinaa diné bá nidahałt'i' doo. 
20:19:027:0	Shiye', bínda'niltinii doo yísíníłts'ą́ą́'góó saad bee ił ééhózinii yits'ándínóo'ah. 
20:19:028:0	Diné t'áadoo yą́ą́h nilínígóó oo'į́ k'ehgo halne'ii éí t'áá ákogi ádaat'éii t'óó yánahałt'i', áádóó diné doo yá'áshóonii bąąhági át'éii ayiimaał. 
20:19:029:0	Ándahałt'i'ii bee baa nídahódóot'įįłii bá hasht'edaalyaa, áádóó diné doo ádahalyáanii dabíígháándę́ę́' bee nídadínóoltsxisii hasht'edaalyaa.
