25:3:001:1	Diyin God bibee aa a'ááh hasinii binahjį' chohoo'į́
25:3:001:0	Shíyee' t'óó báhádzidgo báhóóchįįdgo bigish yee atí'éł'ínígíí yiiłtsą́. 
25:3:002:0	Chahałheeł bii' yisháałgo áshiilaa, adinídíinjį' éí dooda. 
25:3:003:0	T'áá aaníí shik'ijį' silį́į́'; shá bíighah bíla' yee atínáshiil'įįhgo e'e'ááh. 
25:3:004:0	Shitsį' áádóó shikágí haastihgo áyiilaa; shits'in niyiizti'. 
25:3:005:0	Shik'ijį' aztł'in áádóó yínííł índa adiniihgo ach'į' nahwii'ná shináhaazlá. 
25:3:006:0	Ałk'idą́ą́' daneeznánígi át'éego chahałheełgi nishiníłtį́. 
25:3:007:0	Shiná'áz'áago béésh da'ahólzha'í nidaazii shąąh niinínilgo biniinaa doo haosha' át'ée da. 
25:3:008:0	Áádóó ałdó' yishcha índa dishwoshgo shisodizin doo shá yidiits'a' da. 
25:3:009:0	Yishááłgóó tsé hasht'edaalyaaígíí yich'ą́ą́h yiztł'in; she'atiin yę́ęgóó nahoneeshtł'iizhgo áyiilaa. 
25:3:010:0	Shash aa héestį́ nahalingo, doodaii' náshdóítsoh nahont'ingi aa héestį́įgo sitínígi át'éego shik'ijį' nilį́. 
25:3:011:0	T'áá ádzaagóó yisháałgo áshiilaago nishiizhnizh índa shinaagi doo naagháhígóó áshiilaa. 
25:3:012:0	Be'ełtį́į́' yiyiiłtaazgo k'aa' bee doolkahii nishłį́įgo áshiilaa. 
25:3:013:0	K'aayééł biyi'dóó bik'aa' yee shiyi' siláii yiskah. 
25:3:014:0	Ał'ąą dine'é t'áá ałtso shá bíighah shaa daadloh áádóó shída'díł'a'go i'ii'aah. 
25:3:015:0	Shił nihoołch'iihgo áshiilaa áádóó ch'il dích'íi'ii bitoo' shiiyííłdlą́ą'go éí yee tsi'shidiisáá'. 
25:3:016:0	Tsézéí yee shiwoo' niyiizti' índa łeeshch'iih bii' shishjoolgo áshiilaa. 
25:3:017:0	Shii' sizíinii hasht'ehodít'é t'áá íiyisí bee ádingo ályaago yá'át'éehgo iinánígíí baa yisénah. 
25:3:018:0	Áko ádíshní, Shidziil yę́ę áádóó Bóhólníihii bits'ą́ą́dę́ę́' shił chohoo'į́ yę́ę ásdįįd. 
25:3:019:0	Shich'į' nahwii'nánígíí índa shíni' łánígíí, ch'il dích'íi'ii áádóó bitoo' béénílniih. 
25:3:020:0	Shii' sizíinii ééjiilníihgo t'áá íiyisí ádaa hojooshbá'ígo ánáshiil'įįh. 
25:3:021:0	Nidi díí bénáshniihgo bee shił chohoo'į́: 
25:3:022:0	Bóhólníihii bibee ajooba' doo ádįįh da; yee aa a'ááh nízinii doo nineełnéeh da. 
25:3:023:0	Éí t'áá ákwíí bíní ániidí náádleeł; na'ahódlíhígíí ayóó át'é. 
25:3:024:0	Shii' sizíinii ání, Bóhólníihii éí shíí'; éí bąą hwee shił chohoo'į́. 
25:3:025:0	Bóhólníihii yiba' nidaakaii índa hahontáhígíí baa jijooba'. 
25:3:026:0	Bóhólníihii yee yisdá'iiníiłii yíká diné bił chohoo'į́įgo áádóó hazhó'ógo yiba' hasht'edít'éego yá'át'ééh. 
25:3:027:0	Diné ániid naagháago bee bich'į' nahwii'nánígíí yits'ą́ą́dóó íhwiidooł'áłígíí bá yá'át'ééh. 
25:3:028:0	Hach'į' nahwii'náago áho'diilyaaígíí biniinaa bíni'dii dzidéesxéelgo t'áá sáhí dzizdáa doo. 
25:3:029:0	Áádóó há chohoo'į́į dooleełgo bíni'dii łeezh dibahí biishnool'ą́. 
25:3:030:0	Haniitsį' néididoołts'į́łígíí háni'dii bá dashdíníit'aah; t'óó hánahat'i'go bíni' hade ánééh. 
25:3:031:0	Jó, Bóhólníihii doo hool'áágóó yóó'i'didoo'áał da; 
25:3:032:0	azhą́ yínííł yee ti'ayoołníih nidi, yee aa a'ááh nízinii t'óó ahayóígíí bik'ehgo aa a'áhí nízin doo. 
25:3:033:0	Háálá doo íinízin da, nidi ach'į' nahwiiłná índa diné ahoolchíiłii yínííł yee ti'yiyoołnííh. 
25:3:034:0	Nahasdzáán bikáá'dóó awáalyaaí danilíinii t'áá ałtso bik'i na'aldeehgo, 
25:3:035:0	áádóó Aláahgo Ayóó'át'éii binááł diné bee bá haz'áanii bits'ą́ą́' nahjį' kólyaago, 
25:3:036:0	índa diné doo ákót'éégóó baa hwiiníst'įįdgo éí Bóhólníihii doo bił yá'át'éeh da. 
25:3:037:0	Bóhólníihii doo yee haadzíi'iishą' háí yee hadoodzihgo áádóó bohodoolníiłgo yíneel'ą́? 
25:3:038:0	Aláahgo Ayóó'át'éii haadzihgo ts'ídá yá'át'éehii índa doo yá'át'éehii bohoolnííł. 
25:3:039:0	Diné ádił ni'dziihsíhígíí biniinaa atího'dil'į́įgo ha'át'íísh biniyé saad hojíłǫ́ǫ doo. 
25:3:040:0	Haa'íyee' baa nideiikaígíí hazhó'ó hanáádadiilziłgo bínáádadíníitah áádóó Bóhólníihii baa nínáádiikah. 
25:3:041:0	Haa'íyee' Diyin God yá'ąąshdi hólóonii bich'į' yadadidiilnihgo nihijéí bee bich'į' atsídadiikos. 
25:3:042:0	Bee haz'áanii dahiiti'go nich'į' nidasiiltee'go doo nihá yóó'adííní'ą́ą da. 
25:3:043:0	Náháchį'ígíí ák'ísíníłti'; nanihiníłchéego t'áadoo nihik'édí sínílį́į́'góó nanihisíníłtseed. 
25:3:044:0	Nihisodizin doo didoots'į́įł da biniyé k'os ách'ą́ą́h diniłkǫ'. 
25:3:045:0	Ał'ąą dine'é bitahgi doo niidzį́į'ii áádóó yóó'aheestł'íidii daniidlį́įgo ánihiinilaa. 
25:3:046:0	Nihi'ana'í danilíinii t'áá ałtso nihik'ijį' yéego hadaasdzíí'. 
25:3:047:0	Náhádzidii áádóó a'áán díníidahii índa yíchǫ'ii áádóó á'doodįįłii nihik'iit'i'. 
25:3:048:0	Shidine'é bich'é'é ábi'disdįįdígíí biniinaa shinák'eeshto' náálį́. 
25:3:049:0	Shinák'eeshto' doo bita' hoo'aahgóó doo áhodiilzééhgóó náálį́. 
25:3:050:0	Bóhólníihii yá'ąąshdę́ę́' nihinééł'į́į'jį' ákónísht'ée doo. 
25:3:051:0	Shikin haal'áádóó bich'é'éké ábi'dil'ínígíí yish'į́įgo biniinaa shijéí yineesgai. 
25:3:052:0	Shi'ana'í danilíinii t'áadoo biniinaanígóó tsídii nanché nahalingo nidashineeshchą́ą́'. 
25:3:053:0	T'áá hinishnáago a'áán góyaa adashiisxango tsé shidadeideez'ą́. 
25:3:054:0	Shitsiits'iin biláahgo tó néés'ąądgo ádíshní, K'ad lą́ą, shá nahonít'i' ni'. 
25:3:055:0	Bóhólníihii nílíinii, a'áán góyaadę́ę́' nííníshíigo nich'į' sodeeszin. 
25:3:056:0	Nich'į' sodiszingo shiinéé' disíníts'ą́ą́': nich'į' yishchago t'áadoo jé'áhodílkałí. 
25:3:057:0	Nich'į' ádííniid yę́ę bijį́ áháníjį' shich'į' nihwííníle'go áshidííníniid, T'áadoo nił yé'í. 
25:3:058:0	Bóhólníihii nílíinii, shich'į' nahwii'náago shá baa nísínít'įįdgo shik'é niná'íínídlá. 
25:3:059:0	Bóhólníihii nílíinii, doo ákǫ́ǫ́ áshi'diilyaaígíí yiniłtsą́; éí bąą shá baa nánít'įįh. 
25:3:060:0	K'éédahodidiilnííł danízinii índa doo yá'áshǫ́ǫ́góó shindaha'áii t'áá ałtso yiniłtsą́. 
25:3:061:0	Bóhólníihii nílíinii, shándahałt'i'go áádóó doo yá'áshǫ́ǫ́góó shindaha'áago t'áá ałtso disíníts'ą́ą́'; 
25:3:062:0	shich'į' nídiikaii shik'ijį' yádaałti'ígíí áádóó shá bíighah doo yá'áshǫ́ǫ́góó shindaha'áii disíníts'ą́ą́'. 
25:3:063:0	Naazdáago, doodaii' naazį́įgo níníł'į́; shída'dił'a'. 
25:3:064:0	Bóhólníihii nílíinii, yaa nidaaskaii bik'é k'éédabidídle'. 
25:3:065:0	Bijéí doo binídahaz'áágóó ádanile' índa hóyée'go bá handziih. 
25:3:066:0	Náhóóchįįdígíí bee atíníléehgo Bóhólníihii biyót'ááh hiníláii biyaagi áníłdįįh.
