4:14:001:1	Ízrel dine'é éí Bóhólníihii yich'į' nidaalteeh
4:14:001:0	Áko Ízrel dine'é dah yinéłígíí t'áá ałtso yéego hahodííłdláád áádóó tł'éé' bíighah daachago yiską́. 
4:14:002:0	Áádóó Ízrel dine'é t'áá dah yinééł nít'éé' Mózes áádóó Éran yich'į' saad dahasłį́į'go ádahodííniid, T'áá Ííjip kéyahdi danee'náago nihá yá'át'éeh doo nít'éé', doodaii', Díí honoojíigi danee'náago nihá yá'át'éeh doo nít'éé'! 
4:14:003:0	Ha'át'íí lá biniyé Bóhólníihii díí kéyahjį' ch'ínihiní'eezh? Da' dilt łishísh bee naa'adanihízdiyoolghałgo nihida'asdzą́ą́ índa nihada'áłchíní yisnááh dadooleeł? T'óó Ííjip kéyahgóó nihéédahaakaigo nihá yá'át'éeh doo nít'éé'. 
4:14:004:0	Ákohgo t'áá bí áda'ahidoo'niid, Haa'íshą' nihinanit'a'í ła' nidadiiltéełgo Ííjip kéyahgóó háni'dii nihéénihidoo'ish. 
4:14:005:0	Nít'éé' Mózes áádóó Éran éí Ízrel dine'é dah yinéłígíí t'áá ałtso binááł tsé'yaa jineeshjool. 
4:14:006:0	Áko Nan biye' Jáshowa áádóó Jiifáneh biye' Kéíleb éí atah kéyah hajíísidígíí ha'éé' ák'i nijooldláadgo 
4:14:007:0	Ízrel dine'é dah yinéłígíí t'áá ałtso bich'į' hadzoodzíi'go ájíní, Kéyah hadadiilził biniyé biyi'góó hadiikaígíí kéyah t'áá íiyisí ayóó áhonóolnin. 
4:14:008:0	Bóhólníihii nihaa bił hózhǫ́ǫgo díí kéyah nihaididoo'áałgo yiih nihidoo'ish; éí kéyah yá'áhoot'éehgi abe' índa tsés'ná bitł'izh bee áda'azįįdgo haz'ą́. 
4:14:009:0	Áko t'áadoo Bóhólníihii bich'į' nidaałteehí, doodaii' díí kéyah yii' kéédahat'íinii t'áadoo bik'ee nihił daayé'í, háálá éí nihibááh dajílį́; ádích'ą́ą́h nideilyéé nít'éé' yę́ę bits'ą́ąjį' kódzaa; nihí éí Bóhólníihii nihił hólǫ́; t'áadoo nihi'ana'í bik'ee nihił daayé'í. 
4:14:010:0	Nidi t'áá dah yinééł nít'éé' ádadííniid, Tsé bee bił nidaznołne'.Ákohgo níbaal bii' dahozdísinii bii'jį' Ízrel dine'é t'áá ałtso binááł Bóhólníihii yee ayóó át'éii yit'íní silį́į́'. 
4:14:011:0	Áko Bóhólníihii éí Mózes ííłní, Haa nízáagishą' díí diné shił nida'í'įįh doo? Haa nízáadishą' índa dashiizhdoodląął? Jó, bee éédahózinii t'áá át'é dahatahgi hoł ííshjání ádaashłaa. 
4:14:012:0	Naałniih bee ádahodeeshdįįłgo, doo shidine'é dajílį́į da doo, áko ni éí dahaláahgo nits'ą́ą́dóó náás ahoolchíiłii ayóó át'éego bidziilgo ádeeshłííł. 
4:14:013:0	Áádóó Mózes éí Bóhólníihii ííłní, Áko haniih ákwíinilaago Ííjip dine'é yaa dahodidoots'į́į́ł; (jó, nibee adziilii bee éí hatahdóó díí dine'é ch'ííní'eezh,) 
4:14:014:0	áko díí kéyahgi kéédahat'ínígíí yił dahodoolnih; Bóhólníihii nílíinii, díí dine'é bitahgi honílǫ́ǫgo naa dahodiizts'ą́ą́'; Bóhólníihii nílíinii, ni'doot'į́įgo nits'ą́ą́dóó k'osígíí bik'i dah yildohgo índa bilą́ąjį' jį́įgo k'os níyizgo áádóó tł'ée'go kǫ' níyizgo bee hóóleełgo naa dahodiizts'ą́ą́'. 
4:14:015:0	K'ad diné t'áá łá'í dziisxínígi át'éego díí dine'é t'áá ałtso nisíníłtseedgo ał'ąą dine'é naa dahodidoots'į́įłgo ádadidooniił, 
4:14:016:0	Bóhólníihii éí díí dine'é kéyah biih nihideesh'ish yiłníigo, yich'į' ádee hadoodzíi'ii doo yínéés'ąądgóó, éí bąą honoojíigi neistseed. 
4:14:017:0	Ákohgo k'ad, baa nánooshkąąh, bíni'dii shiBóhólníihii nílíinii, bee nidziilii ayóó át'ée le'; jó, adííníniidígíí bik'ehgo háínídzíí'. 
4:14:018:0	Bóhólníihii éí nízaadgóó ha'ólní áádóó ayóó át'éego aa a'ááh nízin, índa doo ákwii áhát'íinii áádóó bee haz'áanii hetíihii á yóó'ahizhdi'aahii jílį́, nidi diné ła' ha'át'e'ígíí ts'ídá doo hąąh ádin áhóle' át'ée da; da'azhé'é doo ákwii ádáát'įįdígíí ba'áłchíní náás ahoolchíiłii táadi índa dį́įdi ałk'i ná'azhchį́įjį' bik'i hwiileehgo yá nináhwii'nííł. 
4:14:002:1	Diyin God éí Ízrel dine'é atíyiilaa
4:14:019:0	Bá yóó'anídí'aah, baa nánooshkąąh; díí diné doo ákwii ádáát'įįdígíí bee aa a'ááh nínízinii ayóó át'éii bik'ehgo bá yóó'anídí'aah, áádóó Ííjip kéyahdóó ch'ínínáádóó díí jį́įjį' ákódaat'íinii bá yóó'anídiyí'aahígi át'éego yóó'anídí'aah.  
4:14:020:0	Ákohgo Bóhólníihii ání, Nizaad k'ehgo bá yóó'anídíí'ą́, 
4:14:021:0	nidi t'áá aaníí hinishnánígi át'éego nahasdzáán t'áá át'éé nít'éé' bii' Bóhólníihii yee ayóó át'éii hadeezbin doo. 
4:14:022:0	Díí dine'é t'áá ádzíłtso Ííjip kéyahdi áádóó honoojíigi bee ayóó ánísht'éii índa álíleego í'iishłaaígíí dajiiłtsą́ą nidi, díí k'ad neeznáadi shínídaneeztą́ą'go ádíshnínígíí doo dayíísts'ą́ą́'góó naaldeeh. 
4:14:023:0	Dabizhé'é yę́ę kéyah baa dideesh'áałgo bee bich'į' ádee hadeesdzí'ígíí ts'ídá doo deizdoołtséeł da índa éí shá nídahojiłchįįh yę́ę doo ła' kéyahgi hwiizdoołtséeł da, 
4:14:024:0	nidi shá naal'a'í, Kéíleb, éí t'áá sahdii át'éego biyi' honít'i'ígíí áádóó t'áá aaníí shikéé' yigáłígíí bąą kéyah yii'góó tádííyáhígíí bił biih deesh'ash, índa ba'áłchíní náás ahoolchíiłii daabí doo. 
4:14:025:0	(Íídą́ą́' Ámalek dine'é áádóó Kéínan dine'é deíldzis góyaa kéédahat'į́.) Yiską́ągo Tónteel Łichíí' bich'į' bíhodíłgizgo honoojíí góne' aní'doohnééł. 
4:14:026:0	Áádóó Bóhólníihii éí Mózes áádóó Éran yich'į' haadzíi'go ání, 
4:14:027:0	Haa nízáagishą' díí doo yá'áshónígi ádaat'į́įgo dah yinéłígíí shik'ijį' danilį́įgo saad dahółǫ́ǫ doo? Ízrel dine'é shik'ijį' danilį́įgo saad dahółǫ́ǫgo shik'ijį' yádaałti'go diséts'ą́ą́'. 
4:14:028:0	Kóbidohní, T'áá aaníí hinishnánígi át'éego, ní Bóhólníihii, ákót'éego yádaałti'go nihidiséts'ą́'ígi át'éego t'áá ádadohnínígi ánihideeshłííł. 
4:14:029:0	Díí honoojítahgi danihits'íís dadínóonééł; jó, danihi'déélta'ígíí t'áá ánółtso naadiindóó yówehgo nihéédááhaii shich'į' saad dahonohłǫ́ǫ́ nít'e'ígíí nanihídoodįįł. 
4:14:030:0	T'áá aaníí doo ła' kéyah biih doohkah da. Díí kéyah bii' kéédahoht'į́į doo, dishníigo bee ádee haasdzíí' nít'éé'; t'áá hazhó'ó Jiifáneh biye' Kéíleb áádóó Nan biye' Jáshowa t'éiyá yah adoo'ash. 
4:14:031:0	Nidi nihada'áłchíní t'éiyá, éí azadoohkah dabidohníí nít'é'ígíí, éí ákóne' yah adeesh'ish; éí kéyah doo danoozį́į'ii yéédahodoosįįł. 
4:14:032:0	Nidi nihí t'éiyá t'áá kǫ́ǫ́ honoojíigi nihits'íís dadínóonééł. 
4:14:033:0	Áádóó nihada'áłchíní t'éiyá honoojíigi naanáá'néełgo dízdiin nídoohah áádóó doo nihada'ahóodlíí át'éégóó biniinaa honoojíigi danihits'íís dadííyahjį' ti'dahwiidoohnih. 
4:14:034:0	Kéyah hadaasíidgo dízdiin yiskánígíí bik'ehgo ła'a jínígíí ła' nááhai bik'eh ní'ą́ągo dízdiin nááhaijį' doo ákwii ádaot'įįdígíí biniinaa nihidahodiit'i'go nídeínóhkáah doo; jó, shí nihá bee nihoní'áanii k'íníti'go nihił béédahodoozįįł. 
4:14:003:1	Naalchí'í neeznált'éego doo yá'ádaashóonii neezná
4:14:035:0	Shí Bóhólníihii nishłíinii haasdzíí', T'áá aaníí, díí doo yá'áshónígi ádaat'ínígíí t'áá ałtso ahíikaigo shik'ijį' danilíinii kóhodeeshłííł; díí honoojíigi ázhdoodįįł; dazhdínóonééł. 
4:14:036:0	Áko Mózes éí kéyah hadoolził biniyé ákǫ́ǫ́ diné ajiis'a' nít'é'ígíí áádę́ę́' nákaigo doo yá'át'ééhgóó kéyah yaa dahoolne'ígíí biniinaa t'áá dah oonééł nít'éé' hach'į' saad dahasłį́į́'; 
4:14:037:0	éí diné t'áá hó doo yá'át'ééhgóó kéyah baa ch'ídahodziiz'ánígíí Bóhólníihii binááł naałniih bik'ee dazneezná. 
4:14:004:1	Hórmahgi Ízrel dine'é bik'eh hodeesdlį́į́'
4:14:038:0	Nidi díí kéyah hadayíísidígíí bitahdóó Nan biye' Jáshowa índa Jiifáneh biye' Kéíleb t'éí t'áá hiná. 
4:14:039:0	Áko Mózes éí Ízrel dine'é t'áá ałtso díí ha'iisdzí'ígíí bee bił hojoolne', áko ayóó át'éego chaał hahóół'á. 
4:14:040:0	Áádóó t'ah abínídą́ą́' nídiijée'go dziłghą́ą́' góde haaskaigo ádaaní, Jó, kǫ́ǫ́ neiikai; Bóhólníihii nihaa hodiní'ání góde hadiikah daniidzin, háálá ádił da'siilziih. 
4:14:041:0	Ákohgo Mózes ání, K'ad ha'át'éegoshą' Bóhólníihii bibik'eh ó'oo'níiłii ts'ídá dahohtííh? Ákondi yá'át'éehgo doo nihá áhodooníił da. 
4:14:042:0	T'ááká ákǫ́ǫ́ hasohkááh lágo, háálá Bóhólníihii doo nihitah hólǫ́ǫ da, ákondi ak'eh dahonoł'į́įgo nihi'ana'í binááł doo ánihidi'dooldįįł da. 
4:14:043:0	Háálá Ámalek dine'é áádóó Kéínan dine'é nihidáahdi nidaakai áádóó diltłish yee nihił nidazdiyoołhał; jó, Bóhólníihii bits'ą́ąjį' noojé'ígíí biniinaa Bóhólníihii doo nihił hólǫ́ǫ da. 
4:14:044:0	Nidi t'áá ákóde hadiikahí daniizį́į'go wók'ą́ąjį' haaskai; ákondi dah oonéłídóó Bóhólníihii bitsits'aa' dílzinii bee aha'deet'áanii bii' sinilii t'áadoo dah deidii'ą́ą da áádóó Mózes ałdó' t'áadoo ch'íníyáa da. 
4:14:045:0	Nít'éé' Ámalek dine'é áádóó Kéínan dine'é éí wók'ą́ądi kéédahat'ínígíí Ízrel dine'é yich'į' hadáájée'go nideistseed, índa t'áá níléí Hórmahjį' t'ą́ą́' anídeineeskaad.
