30:4:001:0	Béíshan kéyahdóó béégashii danohłíinii, Dził Samériya bikáa'di nidaahkaii, badahojoobá'íii bide áhoot'é ádahwíínóhsinii, hojooba' nahas'áanii t'óó bik'i nidaohkaii, nihadahastiin, Doodlį́įłii ła' nihaa dahohkaahgo haa'íshą' da'diidlį́į́ł, dabidohníinii, díí saad dadoohts'į́į́h. 
30:4:002:0	Bóhólníihii Diyin God bihodiyinii yee ádee hadoodzíí'; jó, béésh názhahí áchį́į́h bąąh si'ání bee yóó'anihidi'yoot'ishii beidoołkááł; t'áá daohdzí'ígíí łóó' bee hahadleehí názhahígíí bee yóó'anihidi'yoot'ish. 
30:4:001:1	Ízrel dine'é éí Diyin God atíbiilaii t'áadoo yits'ą́ą́dóó ídahooł'ą́ą' da
30:4:003:0	Áko ahéé'ítł'inii nidahaasdááz góne' t' áá k'éhézdon ch'íhidoohjah áádóó bidziilgo nahaz'ą́ą́dóó ch'ínihidi'yooltł'ił, ní Bóhólníihii. 
30:4:004:0	Nílááh, bąąhági át'éii biniyé Béthel kin shijaa'jį' dadohkááh; Gílgal kin shijaa'gi bąąhági át'éii bee tsi'haohkááh; t'áá ákwíí abíní náádahidoołnihii nidahohjááh, t'áá táá' yoołkááł bik'eh nihee dahólóonii neeznáá daníjaa'ígíí éí t'ááłá'ígo shijaa' nidahohjááh. 
30:4:005:0	Díík'ǫsh bááh bił ályaago nááhániihii baa ahééh hasingo náádahołniih, áko t'áá níík'eh náádahaniihii baa dahołne', háálá, Ízrel dine'é danohłíinii, ákódaaht'į́į dooleełígíí nihił yá'ádaat'ééh, ní Bóhólníihii Diyin God. 
30:4:006:0	Nihikin hadaas'áagi t'áá ałtsogóó awoo' doo bąąh chinii nihaa diní'ą́ áádóó kéédahoht'į́į́góó t'áá át'é bááh bídin danohłį́į́ nít'éé', nidi t'áadoo shich'į' nináhisoohkai da, ní Bóhólníihii. 
30:4:007:0	Da'agizhígíí t'ah táá' nídeezid hadziihgo doo nahałtingóó ádeeshłííł, áko t'ááłáhígo kin haal'áhígíí bik'i nahałtingo náánáłahgo kin haal'áhígíí éí doo bik'ijį' nahałtingóó ádeeshłííł. Kéyah t'ááłáhígo bik'i nahodoołtį́į́ł; náánáłahgoígíí éí doo bik'ijį' nahałtingóó biniinaa hodoogą́ą́ł. 
30:4:008:0	Áko naakigo kin haal'áádóó, doodaii' táa'go kin haal'áádóó éí t'ááłáhígo kin haal'áhígóó tó doodlį́įłii yiniyé yah dadikai nít'éé', nidi t'áadoo tó yee hwiih daazlį́į' da, ákondi t'áadoo shich'į' nináhisoohkai da, ní Bóhólníihii. 
30:4:009:0	Nihidáda'ak'eh áádóó nihich'il na'atł'o'ii k'éédadilyéehjį' hadoh bił ních'igo áádóó dá'áchaan bik'ijį' áshłaa índa nahachagiitsoh éí nihitsin fig naazkaadii deíl'áá nít'éé' yę́ę índa áliv naazkaadii deíl'áá nít'éé' yę́ę ałtso nihits'ą́ą́' yaa nahodeeskai, ákondi t'áadoo shich'į' nináhisoohkai da, ní Bóhólníihii. 
30:4:010:0	Ííjip kéyahdi naałniih bitaasnii'ígi át'éego naałniih bee atínihiishłaa; nihi'ashiiké ániid nidaakaii diltłish bee ásíłdįįd; nihilį́į́' ałtso nahjį' kóshłaa, índa dah wohnééł yę́ęgi t'óó baa'ih dahalchinii daałchingo áshłaa, nidi t'áadoo shich'į' nináhisoohkai da, ní Bóhólníihii. 
30:4:011:0	Diyin God nishłį́įgo Sádam índa Gomárah kin haal'á yii' kéédahat'íinii ásíłdįįdígi át'éego shí atínihiishłaa, áko nihik'i nida'deezk'ą́ą'go tsídzi'dę́ę́' háánihi'diis'nil, ákondi t'áadoo shich'į' nináhisoohkai da, ní Bóhólníihii. 
30:4:012:0	Éí bąą Ízrel dine'é nohłíinii, kónihideeshłííł. Ízrel dine'é nohłíinii, nihiDiyin God bidááh doohkahígíí biniyé hasht'e'ádadołnééh, háálá ádeeshníłígíí bee nihi'nish'nííh. 
30:4:013:0	Háálá dził naaznilgo índa nídadiyołgo ííł'íinii, jó'akon, áádóó diné bintsíkees bił bééhózingo yee yił halne'ii índa abíní éí chááháłhiłgo ánáyiil'įįhii áádóó nihokáá' aghádahaz'áágóó yik'i naagháii éí t'áá ałtsoní bee Bóhólníihii Diyin God wolyé.
